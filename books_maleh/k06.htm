<!DOCTYPE HTML PUBLIC "-//W3C//DTD HTML 4.01 Transitional//EN">
<HTML DIR="RTL" LANG="HE">
<HEAD>
<meta http-equiv="Content-Type" content="text/html; charset=Windows-1255">
<!--Copyright 2002 Mechon Mamre, 12 Hayyim Vital, Jerusalem-->
<LINK REL="stylesheet" HREF="k.css" TYPE="text/css">
<TITLE>תנ"ך בכתיב מלא - יהושוע</TITLE>
<SCRIPT TYPE="text/javascript" SRC="hm.js"></SCRIPT>
</HEAD>
<BODY>

<H1>יהושוע</H1>

<P><B>א,א</B> ויהי, אחרי מות משה--עבד יהוה; ויאמר יהוה אל-יהושוע בן-נון, משרת משה לאמור. 
<B>א,ב</B> משה עבדי, מת; ועתה קום עבור את-הירדן הזה, אתה וכל-העם הזה, אל-הארץ, אשר אנוכי נותן להם לבני ישראל. 
<B>א,ג</B> כל-מקום, אשר תדרוך כף-רגלכם בו--לכם נתתיו:  כאשר דיברתי, אל-משה. 
<B>א,ד</B> מהמדבר והלבנון הזה ועד-הנהר הגדול נהר-פרת, כול ארץ החיתים, ועד-הים הגדול, מבוא השמש--יהיה, גבולכם. 
<B>א,ה</B> לא-יתייצב איש לפניך, כול ימי חייך:  כאשר הייתי עם-משה אהיה עימך, לא ארפך ולא אעזבך. 
<B>א,ו</B> חזק, ואמץ:  כי אתה, תנחיל את-העם הזה, את-הארץ, אשר-נשבעתי לאבותם לתת להם. 
<B>א,ז</B> רק חזק ואמץ מאוד, לשמור לעשות ככל-התורה--אשר ציווך משה עבדי, אל-תסור ממנו ימין ושמאל:  למען תשכיל, בכול אשר תלך. 
<B>א,ח</B> לא-ימוש ספר התורה הזה מפיך, והגית בו יומם ולילה, למען תשמור לעשות, ככל-הכתוב בו:  כי-אז תצליח את-דרכיך, ואז תשכיל. 
<B>א,ט</B> הלוא ציוויתיך חזק ואמץ, אל-תערוץ ואל-תיחת:  כי עימך יהוה אלוהיך, בכול אשר תלך.  {פ}</P>

<P><B>א,י</B> ויצו יהושוע, את-שוטרי העם לאמור. 
<B>א,יא</B> עברו בקרב המחנה, וצוו את-העם לאמור, הכינו לכם, צידה:  כי בעוד שלושת ימים, אתם עוברים את-הירדן הזה, לבוא לרשת את-הארץ, אשר יהוה אלוהיכם נותן לכם לרשתה.  {פ}</P>

<P><B>א,יב</B> ולראובני, ולגדי, ולחצי, שבט המנשה--אמר יהושוע, לאמור. 
<B>א,יג</B> זכור, את-הדבר, אשר ציווה אתכם משה עבד-יהוה, לאמור:  יהוה אלוהיכם מניח לכם, ונתן לכם את-הארץ הזאת. 
<B>א,יד</B> נשיכם טפכם, ומקניכם, יישבו, בארץ אשר נתן לכם משה בעבר הירדן; ואתם תעברו חמושים לפני אחיכם, כול גיבורי החיל, ועזרתם, אותם. 
<B>א,טו</B> עד אשר-יניח יהוה לאחיכם, ככם, וירשו גם-המה, את-הארץ אשר-יהוה אלוהיכם נותן להם; ושבתם לארץ ירושתכם, וירשתם אותה, אשר נתן לכם משה עבד יהוה, בעבר הירדן מזרח השמש. 
<B>א,טז</B> ויענו, את-יהושוע לאמור:  כול אשר-ציוויתנו נעשה, ואל-כל-אשר תשלחנו נלך. 
<B>א,יז</B> ככול אשר-שמענו אל-משה, כן נשמע אליך:  רק יהיה יהוה אלוהיך, עימך, כאשר היה, עם-משה. 
<B>א,יח</B> כל-איש אשר-ימרה את-פיך, ולא-ישמע את-דבריך לכול אשר-תצוונו--יומת:  רק, חזק ואמץ.  {פ}</P>

<P><B>ב,א</B> וישלח יהושוע-בן-נון מן-השיטים שניים-אנשים מרגלים, חרש לאמור, לכו ראו את-הארץ, ואת-יריחו; וילכו ויבואו בית-אישה זונה, ושמה רחב--וישכבו-שמה. 
<B>ב,ב</B> וייאמר, למלך יריחו לאמור:  הנה אנשים באו הנה הלילה, מבני ישראל--לחפור את-הארץ. 
<B>ב,ג</B> וישלח מלך יריחו, אל-רחב לאמור:  הוציאי האנשים הבאים אלייך, אשר-באו לביתך--כי לחפור את-כל-הארץ, באו. 
<B>ב,ד</B> ותיקח האישה את-שני האנשים, ותצפנו; ותאמר כן, באו אליי האנשים, ולא ידעתי, מאיין המה. 
<B>ב,ה</B> ויהי השער לסגור, בחושך והאנשים יצאו--לא ידעתי, אנה הלכו האנשים; רדפו מהר אחריהם, כי תשיגום. 
<B>ב,ו</B> והיא, העלתם הגגה; ותטמנם בפשתי העץ, הערוכות לה על-הגג. 
<B>ב,ז</B> והאנשים, רדפו אחריהם דרך הירדן, על, המעברות; והשער סגרו--אחרי, כאשר יצאו הרודפים אחריהם. 
<B>ב,ח</B> והמה, טרם ישכבון; והיא עלתה עליהם, על-הגג. 
<B>ב,ט</B> ותאמר, אל-האנשים--ידעתי, כי-נתן יהוה לכם את-הארץ; וכי-נפלה אימתכם עלינו, וכי נמוגו כל-יושבי הארץ מפניכם. 
<B>ב,י</B> כי שמענו, את אשר-הוביש יהוה את-מי ים-סוף מפניכם, בצאתכם, ממצריים; ואשר עשיתם לשני מלכי האמורי אשר בעבר הירדן, לסיחון ולעוג--אשר החרמתם, אותם. 
<B>ב,יא</B> ונשמע ויימס לבבנו, ולא-קמה עוד רוח באיש מפניכם:  כי, יהוה אלוהיכם--הוא אלוהים בשמיים ממעל, ועל-הארץ מתחת. 
<B>ב,יב</B> ועתה, הישבעו-נא לי ביהוה, כי-עשיתי עימכם, חסד; ועשיתם גם-אתם עם-בית אבי, חסד, ונתתם לי, אות אמת. 
<B>ב,יג</B> והחייתם את-אבי ואת-אימי, ואת-אחיי ואת-אחיותיי, ואת, כל-אשר להם; והצלתם את-נפשותינו, ממוות. 
<B>ב,יד</B> ויאמרו לה האנשים, נפשנו תחתיכם למות, אם לא תגידו, את-דברנו זה; והיה, בתת-יהוה לנו את-הארץ, ועשינו עימך, חסד ואמת. 
<B>ב,טו</B> ותורידם בחבל, בעד החלון:  כי ביתה בקיר החומה, ובחומה היא יושבת. 
<B>ב,טז</B> ותאמר להם ההרה לכו, פן-יפגעו בכם הרודפים; ונחבאתם שמה שלושת ימים, עד שוב הרודפים, ואחר, תלכו לדרככם. 
<B>ב,יז</B> ויאמרו אליה, האנשים:  נקיים אנחנו, משבועתך הזה אשר השבעתנו. 
<B>ב,יח</B> הנה אנחנו באים, בארץ; את-תקוות חוט השני הזה תקשרי, בחלון אשר הורדתנו בו, ואת-אביך ואת-אימך ואת-אחייך ואת כל-בית אביך, תאספי אלייך הביתה. 
<B>ב,יט</B> והיה כול אשר-ייצא מדלתי ביתך החוצה, דמו בראשו--ואנחנו נקיים; וכול אשר יהיה איתך, בבית--דמו בראשנו, אם-יד תהיה-בו. 
<B>ב,כ</B> ואם-תגידי, את-דברנו זה--והיינו נקיים, משבועתך אשר השבעתנו. 
<B>ב,כא</B> ותאמר כדבריכם כן-הוא, ותשלחם וילכו; ותקשור את-תקוות השני, בחלון. 
<B>ב,כב</B> וילכו, ויבואו ההרה, ויישבו שם שלושת ימים, עד-שבו הרודפים; ויבקשו הרודפים בכל-הדרך, ולא מצאו. 
<B>ב,כג</B> וישובו שני האנשים, ויירדו מההר, ויעברו ויבואו, אל-יהושוע בן-נון; ויספרו-לו--את כל-המוצאות, אותם. 
<B>ב,כד</B> ויאמרו, אל-יהושוע, כי-נתן יהוה בידנו, את-כל-הארץ; וגם-נמוגו כל-יושבי הארץ, מפנינו.  {ס}</P>

<P><B>ג,א</B> וישכם יהושוע בבוקר ויסעו מהשיטים, ויבואו עד-הירדן--הוא, וכל-בני ישראל; וילינו שם, טרם יעבורו. 
<B>ג,ב</B> ויהי, מקצה שלושת ימים; ויעברו השוטרים, בקרב המחנה. 
<B>ג,ג</B> ויצוו, את-העם לאמור, כראותכם את ארון ברית-יהוה אלוהיכם, והכוהנים הלויים נושאים אותו--ואתם, תסעו ממקומכם, והלכתם, אחריו. 
<B>ג,ד</B> אך רחוק יהיה, ביניכם וביניו, כאלפיים אמה, במידה:  אל-תקרבו אליו, למען אשר-תדעו את-הדרך אשר תלכו-בה--כי לא עברתם בדרך, מתמול שלשום.  {פ}</P>

<P><B>ג,ה</B> ויאמר יהושוע אל-העם, התקדשו:  כי מחר, יעשה יהוה בקרבכם--נפלאות. 
<B>ג,ו</B> ויאמר יהושוע, אל-הכוהנים לאמור, שאו את-ארון הברית, ועברו לפני העם; וישאו את-ארון הברית, וילכו לפני העם.  {ס}</P>

<P><B>ג,ז</B> ויאמר יהוה, אל-יהושוע, היום הזה אחל גדלך, בעיני כל-ישראל:  אשר, יידעון, כי כאשר הייתי עם-משה, אהיה עימך. 
<B>ג,ח</B> ואתה, תצווה את-הכוהנים, נושאי ארון-הברית, לאמור:  כבואכם, עד-קצה מי הירדן, בירדן, תעמודו.  {פ}</P>

<P><B>ג,ט</B> ויאמר יהושוע, אל-בני ישראל:  גושו הנה--ושמעו, את-דברי יהוה אלוהיכם. 
<B>ג,י</B> ויאמר יהושוע--בזאת תדעון, כי אל חי בקרבכם; והורש יוריש מפניכם את-הכנעני ואת-החיתי ואת-החיווי, ואת-הפריזי ואת-הגרגשי, והאמורי, והיבוסי. 
<B>ג,יא</B> הנה ארון הברית, אדון כל-הארץ, עובר לפניכם, בירדן. 
<B>ג,יב</B> ועתה, קחו לכם שני עשר איש, משבטי, ישראל--איש-אחד איש-אחד, לשבט. 
<B>ג,יג</B> והיה כנוח כפות רגלי הכוהנים נושאי ארון יהוה אדון כל-הארץ, במי הירדן, מי הירדן ייכרתון, המים היורדים מלמעלה; ויעמדו, נד אחד. 
<B>ג,יד</B> ויהי, בנסוע העם מאוהליהם, לעבור, את-הירדן; והכוהנים, נושאי הארון הברית--לפני העם. 
<B>ג,טו</B> וכבוא נושאי הארון, עד-הירדן, ורגלי הכוהנים נושאי הארון, נטבלו בקצה המים; והירדן, מלא על-כל-גדותיו, כול, ימי קציר. 
<B>ג,טז</B> ויעמדו המים היורדים מלמעלה קמו נד-אחד, הרחק מאוד מאדם העיר אשר מצד צרתן, והיורדים על ים הערבה ים-המלח, תמו נכרתו; והעם עברו, נגד יריחו. 
<B>ג,יז</B> ויעמדו הכוהנים נושאי הארון ברית-יהוה בחרבה, בתוך הירדן--הכן; וכל-ישראל, עוברים בחרבה, עד אשר-תמו כל-הגוי, לעבור את-הירדן. 
<B>ד,א</B> ויהי כאשר-תמו כל-הגוי, לעבור את-הירדן;  {פ}</P>

<P>ויאמר יהוה, אל-יהושוע לאמור. 
<B>ד,ב</B> קחו לכם מן-העם, שנים עשר אנשים--איש-אחד איש-אחד, משבט. 
<B>ד,ג</B> וצוו אותם, לאמור, שאו-לכם מזה מתוך הירדן ממצב רגלי הכוהנים, הכין שתים-עשרה אבנים; והעברתם אותם, עימכם, והנחתם אותם, במלון אשר-תלינו בו הלילה.  {ס}</P>

<P><B>ד,ד</B> ויקרא יהושוע, אל-שנים העשר איש, אשר הכין, מבני ישראל--איש-אחד איש-אחד, משבט. 
<B>ד,ה</B> ויאמר להם, יהושוע, עברו לפני ארון יהוה אלוהיכם, אל-תוך הירדן; והרימו לכם איש אבן אחת, על-שכמו, למספר, שבטי בני-ישראל. 
<B>ד,ו</B> למען, תהיה זאת אות--בקרבכם:  כי-ישאלון בניכם מחר לאמור, מה האבנים האלה לכם. 
<B>ד,ז</B> ואמרתם להם, אשר נכרתו מימי הירדן מפני ארון ברית-יהוה--בעוברו בירדן, נכרתו מי הירדן; והיו האבנים האלה לזיכרון, לבני ישראל--עד-עולם. 
<B>ד,ח</B> ויעשו-כן בני-ישראל, כאשר ציווה יהושוע, וישאו שתי-עשרה אבנים מתוך הירדן כאשר דיבר יהוה אל-יהושוע, למספר שבטי בני-ישראל; ויעבירום עימם אל-המלון, ויניחום שם. 
<B>ד,ט</B> ושתים עשרה אבנים, הקים יהושוע בתוך הירדן--תחת מצב רגלי הכוהנים, נושאי ארון הברית; ויהיו שם, עד היום הזה. 
<B>ד,י</B> והכוהנים נושאי הארון, עומדים בתוך הירדן, עד תום כל-הדבר אשר-ציווה יהוה את-יהושוע לדבר אל-העם, ככול אשר-ציווה משה את-יהושוע; וימהרו העם, ויעבורו. 
<B>ד,יא</B> ויהי כאשר-תם כל-העם, לעבור; ויעבור ארון-יהוה והכוהנים, לפני העם. 
<B>ד,יב</B> ויעברו בני-ראובן ובני-גד וחצי שבט המנשה, חמושים, לפני, בני ישראל--כאשר דיבר אליהם, משה. 
<B>ד,יג</B> כארבעים אלף, חלוצי הצבא--עברו לפני יהוה, למלחמה, אל, ערבות יריחו.  {ס}</P>

<P><B>ד,יד</B> ביום ההוא, גידל יהוה את-יהושוע, בעיני, כל-ישראל; וייראו אותו, כאשר יראו את-משה כל-ימי חייו.  {פ}</P>

<P><B>ד,טו</B> ויאמר יהוה, אל-יהושוע לאמור. 
<B>ד,טז</B> צווה, את-הכוהנים, נושאי, ארון העדות; ויעלו, מן-הירדן. 
<B>ד,יז</B> ויצו יהושוע, את-הכוהנים לאמור:  עלו, מן-הירדן. 
<B>ד,יח</B> ויהי כעלות הכוהנים נושאי ארון ברית-יהוה, מתוך הירדן, ניתקו כפות רגלי הכוהנים, אל החרבה; וישובו מי-הירדן למקומם, וילכו כתמול-שלשום על-כל-גדותיו. 
<B>ד,יט</B> והעם, עלו מן-הירדן, בעשור, לחודש הראשון; ויחנו, בגלגל, בקצה, מזרח יריחו. 
<B>ד,כ</B> ואת שתים עשרה האבנים האלה, אשר לקחו מן-הירדן--הקים יהושוע, בגלגל. 
<B>ד,כא</B> ויאמר אל-בני ישראל, לאמור:  אשר ישאלון בניכם מחר את-אבותם לאמור, מה האבנים האלה. 
<B>ד,כב</B> והודעתם, את-בניכם לאמור:  ביבשה עבר ישראל, את-הירדן הזה. 
<B>ד,כג</B> אשר-הוביש יהוה אלוהיכם את-מי הירדן, מפניכם--עד-עוברכם:  כאשר עשה יהוה אלוהיכם לים-סוף אשר-הוביש מפנינו, עד-עוברנו. 
<B>ד,כד</B> למען דעת כל-עמי הארץ, את-יד יהוה, כי חזקה, היא--למען יראתם את-יהוה אלוהיכם, כל-הימים.  {פ}</P>

<P><B>ה,א</B> ויהי כשמוע כל-מלכי האמורי אשר בעבר הירדן ימה, וכל-מלכי הכנעני אשר על-הים, את אשר-הוביש יהוה את-מי הירדן מפני בני-ישראל, עד-עוברם; ויימס לבבם, ולא-היה בם עוד רוח, מפני, בני-ישראל.  {פ}</P>

<P><B>ה,ב</B> בעת ההיא, אמר יהוה אל-יהושוע, עשה לך, חרבות צורים; ושוב מול את-בני-ישראל, שנית. 
<B>ה,ג</B> ויעש-לו יהושוע, חרבות צורים; וימל את-בני ישראל, אל-גבעת הערלות. 
<B>ה,ד</B> וזה הדבר, אשר-מל יהושוע:  כל-העם היוצא ממצריים הזכרים כול אנשי המלחמה, מתו במדבר בדרך, בצאתם, ממצריים. 
<B>ה,ה</B> כי-מולים היו, כל-העם היוצאים; וכל-העם היילודים במדבר בדרך, בצאתם ממצריים--לא-מלו. 
<B>ה,ו</B> כי ארבעים שנה, הלכו בני-ישראל במדבר, עד-תום כל-הגוי אנשי המלחמה היוצאים ממצריים, אשר לא-שמעו בקול יהוה:  אשר נשבע יהוה, להם, לבלתי הראותם את-הארץ אשר נשבע יהוה לאבותם לתת לנו, ארץ זבת חלב ודבש. 
<B>ה,ז</B> ואת-בניהם הקים תחתם, אותם מל יהושוע:  כי-ערלים היו, כי לא-מלו אותם בדרך. 
<B>ה,ח</B> ויהי כאשר-תמו כל-הגוי, להימול; ויישבו תחתם במחנה, עד חיותם.  {פ}</P>

<P><B>ה,ט</B> ויאמר יהוה, אל-יהושוע, היום גלותי את-חרפת מצריים, מעליכם; ויקרא שם המקום ההוא, גלגל, עד, היום הזה. 
<B>ה,י</B> ויחנו בני-ישראל, בגלגל; ויעשו את-הפסח בארבעה עשר יום לחודש, בערב--בערבות יריחו. 
<B>ה,יא</B> ויאכלו מעבור הארץ, ממוחרת הפסח--מצות וקלוי:  בעצם, היום הזה. 
<B>ה,יב</B> וישבות המן ממוחרת, באוכלם מעבור הארץ, ולא-היה עוד לבני ישראל, מן; ויאכלו, מתבואת ארץ כנען, בשנה, ההיא.  {ס}</P>

<P><B>ה,יג</B> ויהי, בהיות יהושוע ביריחו, ויישא עיניו וירא, והנה-איש עומד לנגדו וחרבו שלופה בידו; וילך יהושוע אליו ויאמר לו, הלנו אתה אם-לצרינו. 
<B>ה,יד</B> ויאמר לא, כי אני שר-צבא-יהוה--עתה באתי; וייפול יהושוע אל-פניו ארצה, וישתחו, ויאמר לו, מה אדוני מדבר אל-עבדו. 
<B>ה,טו</B> ויאמר שר-צבא יהוה אל-יהושוע, של-נעלך מעל רגלך, כי המקום אשר אתה עומד עליו, קודש הוא; ויעש יהושוע, כן. 
<B>ו,א</B> ויריחו סוגרת ומסוגרת, מפני בני ישראל:  אין יוצא, ואין בא.  {ס}</P>

<P><B>ו,ב</B> ויאמר יהוה, אל-יהושוע, ראה נתתי בידך, את-יריחו ואת-מלכה--גיבורי, החיל. 
<B>ו,ג</B> וסבותם את-העיר, כול אנשי המלחמה--הקף את-העיר, פעם אחת; כה תעשה, ששת ימים. 
<B>ו,ד</B> ושבעה כוהנים ישאו שבעה שופרות היובלים, לפני הארון, וביום השביעי, תסובו את-העיר שבע פעמים; והכוהנים, יתקעו בשופרות. 
<B>ו,ה</B> והיה במשוך בקרן היובל, כשומעכם את-קול השופר, יריעו כל-העם, תרועה גדולה; ונפלה חומת העיר, תחתיה, ועלו העם, איש נגדו. 
<B>ו,ו</B> ויקרא יהושוע בן-נון, אל-הכוהנים, ויאמר אליהם, שאו את-ארון הברית; ושבעה כוהנים, ישאו שבעה שופרות יובלים, לפני, ארון יהוה. 
<B>ו,ז</B> ויאמר, אל-העם, עברו, וסובו את-העיר; והחלוץ--יעבור, לפני ארון יהוה. 
<B>ו,ח</B> ויהי, כאמור יהושוע אל-העם, ושבעה הכוהנים נושאים שבעה שופרות היובלים לפני יהוה, עברו ותקעו בשופרות; וארון ברית יהוה, הולך אחריהם. 
<B>ו,ט</B> והחלוץ הולך--לפני הכוהנים, תוקעי השופרות; והמאסף, הולך אחרי הארון, הלוך, ותקוע בשופרות. 
<B>ו,י</B> ואת-העם ציווה יהושוע לאמור, לא תריעו ולא-תשמיעו את-קולכם, ולא-ייצא מפיכם, דבר:  עד יום אומרי אליכם, הריעו--והריעותם. 
<B>ו,יא</B> ויסב ארון-יהוה את-העיר, הקף פעם אחת; ויבואו, המחנה, וילינו, במחנה.  {פ}</P>

<P><B>ו,יב</B> וישכם יהושוע, בבוקר; וישאו הכוהנים, את-ארון יהוה. 
<B>ו,יג</B> ושבעה הכוהנים נושאים שבעה שופרות היובלים, לפני ארון יהוה, הולכים הלוך, ותקעו בשופרות; והחלוץ, הולך לפניהם, והמאסף הולך אחרי ארון יהוה, הלוך ותקוע בשופרות. 
<B>ו,יד</B> ויסובו את-העיר ביום השני, פעם אחת, וישובו, המחנה; כה עשו, ששת ימים. 
<B>ו,טו</B> ויהי ביום השביעי, וישכימו כעלות השחר, ויסובו את-העיר כמשפט הזה, שבע פעמים:  רק ביום ההוא, סבבו את-העיר שבע פעמים. 
<B>ו,טז</B> ויהי בפעם השביעית, תקעו הכוהנים בשופרות; ויאמר יהושוע אל-העם הריעו, כי-נתן יהוה לכם את-העיר. 
<B>ו,יז</B> והייתה העיר חרם היא וכל-אשר-בה, ליהוה:  רק רחב הזונה תחיה, היא וכל-אשר איתה בבית--כי החבאתה, את-המלאכים אשר שלחנו. 
<B>ו,יח</B> ורק-אתם שמרו מן-החרם, פן-תחרימו ולקחתם מן-החרם; ושמתם את-מחנה ישראל, לחרם, ועכרתם, אותו. 
<B>ו,יט</B> וכול כסף וזהב, וכלי נחושת וברזל--קודש הוא, ליהוה:  אוצר יהוה, יבוא. 
<B>ו,כ</B> וירע העם, ויתקעו בשופרות; ויהי כשמוע העם את-קול השופר, ויריעו העם תרועה גדולה, ותיפול החומה תחתיה ויעל העם העירה איש נגדו, וילכדו את-העיר. 
<B>ו,כא</B> ויחרימו, את-כל-אשר בעיר, מאיש ועד-אישה, מנער ועד-זקן; ועד שור ושה וחמור, לפי-חרב. 
<B>ו,כב</B> ולשניים האנשים המרגלים את-הארץ, אמר יהושוע, בואו, בית-האישה הזונה; והוציאו משם את-האישה ואת-כל-אשר-לה, כאשר נשבעתם לה. 
<B>ו,כג</B> ויבואו הנערים המרגלים, ויוציאו את-רחב ואת-אביה ואת-אימה ואת-אחיה ואת-כל-אשר-לה, ואת כל-משפחותיה, הוציאו; ויניחום--מחוץ, למחנה ישראל. 
<B>ו,כד</B> והעיר שרפו באש, וכל-אשר-בה:  רק הכסף והזהב, וכלי הנחושת והברזל--נתנו, אוצר בית-יהוה. 
<B>ו,כה</B> ואת-רחב הזונה ואת-בית אביה ואת-כל-אשר-לה, החיה יהושוע, ותשב בקרב ישראל, עד היום הזה:  כי החביאה את-המלאכים, אשר-שלח יהושוע לרגל את-יריחו.  {פ}</P>

<P><B>ו,כו</B> וישבע יהושוע, בעת ההיא לאמור:  ארור האיש לפני יהוה, אשר יקום ובנה את-העיר הזאת את-יריחו--בבכורו ייסדנה, ובצעירו יציב דלתיה.  {ס}</P>

<P><B>ו,כז</B> ויהי יהוה, את-יהושוע; ויהי שומעו, בכל-הארץ. 
<B>ז,א</B> וימעלו בני-ישראל מעל, בחרם; וייקח עכן בן-כרמי בן-זבדי בן-זרח למטה יהודה, מן-החרם, וייחר-אף יהוה, בבני ישראל.  {ס}</P>

<P><B>ז,ב</B> וישלח יהושוע אנשים מיריחו, העיי אשר עם-בית אוון מקדם לבית-אל, ויאמר אליהם לאמור, עלו ורגלו את-הארץ; ויעלו, האנשים, וירגלו, את-העיי. 
<B>ז,ג</B> וישובו אל-יהושוע, ויאמרו אליו אל-יעל כל-העם--כאלפיים איש או כשלושת אלפים איש, יעלו ויכו את-העיי; אל-תייגע-שמה, את-כל-העם, כי מעט, המה. 
<B>ז,ד</B> ויעלו מן-העם שמה, כשלושת אלפים איש; וינוסו, לפני אנשי העיי. 
<B>ז,ה</B> ויכו מהם אנשי העיי, כשלושים ושישה איש, וירדפום לפני השער עד-השברים, ויכום במורד; ויימס לבב-העם, ויהי למים. 
<B>ז,ו</B> ויקרע יהושוע שמלותיו, וייפול על-פניו ארצה לפני ארון יהוה עד-הערב--הוא, וזקני ישראל; ויעלו עפר, על-ראשם. 
<B>ז,ז</B> ויאמר יהושוע אהה אדוניי יהוה, למה העברת העביר את-העם הזה את-הירדן, לתת אותנו ביד האמורי, להאבידנו; ולו הואלנו ונשב, בעבר הירדן. 
<B>ז,ח</B> בי, אדוניי:  מה אומר--אחרי אשר הפך ישראל עורף, לפני אויביו. 
<B>ז,ט</B> וישמעו הכנעני, וכול יושבי הארץ, ונסבו עלינו, והכריתו את-שמנו מן-הארץ; ומה-תעשה, לשמך הגדול. 
<B>ז,י</B> ויאמר יהוה אל-יהושוע, קום לך; למה זה, אתה נופל על-פניך. 
<B>ז,יא</B> חטא, ישראל, וגם עברו את-בריתי, אשר ציוויתי אותם; וגם לקחו, מן-החרם, וגם גנבו וגם כיחשו, וגם שמו בכליהם. 
<B>ז,יב</B> ולא יוכלו בני ישראל, לקום לפני אויביהם--עורף יפנו לפני אויביהם, כי היו לחרם; לא אוסיף להיות עימכם, אם-לא תשמידו החרם מקרבכם. 
<B>ז,יג</B> קום, קדש את-העם, ואמרת, התקדשו למחר:  כי כה אמר יהוה אלוהי ישראל, חרם בקרבך ישראל--לא תוכל לקום לפני אויביך, עד-הסירכם החרם מקרבכם. 
<B>ז,יד</B> ונקרבתם בבוקר, לשבטיכם; והיה השבט אשר-ילכדנו יהוה יקרב למשפחות, והמשפחה אשר-ילכדנה יהוה תקרב לבתים, והבית אשר ילכדנו יהוה, יקרב לגברים. 
<B>ז,טו</B> והיה, הנלכד בחרם--יישרף באש, אותו ואת-כל-אשר-לו:  כי עבר את-ברית יהוה, וכי-עשה נבלה בישראל. 
<B>ז,טז</B> וישכם יהושוע בבוקר, ויקרב את-ישראל לשבטיו; ויילכד, שבט יהודה. 
<B>ז,יז</B> ויקרב, את-משפחת יהודה, וילכוד, את משפחת הזרחי; ויקרב את-משפחת הזרחי, לגברים, ויילכד, זבדי. 
<B>ז,יח</B> ויקרב את-ביתו, לגברים; ויילכד, עכן בן-כרמי בן-זבדי בן-זרח--למטה יהודה. 
<B>ז,יט</B> ויאמר יהושוע אל-עכן, בני שים-נא כבוד ליהוה אלוהי ישראל--ותן-לו תודה; והגד-נא לי מה עשית, אל-תכחד ממני. 
<B>ז,כ</B> ויען עכן את-יהושוע, ויאמר:  אומנה, אנוכי חטאתי ליהוה אלוהי ישראל, וכזאת וכזאת, עשיתי. 
<B>ז,כא</B> וארא בשלל אדרת שנער אחת טובה ומאתיים שקלים כסף, ולשון זהב אחד חמישים שקלים משקלו, ואחמדם, ואקחם; והנם טמונים בארץ בתוך האוהלי, והכסף תחתיה. 
<B>ז,כב</B> וישלח יהושוע מלאכים, וירוצו האוהלה; והנה טמונה באוהלו, והכסף תחתיה. 
<B>ז,כג</B> וייקחום, מתוך האוהל, ויביאום אל-יהושוע, ואל כל-בני ישראל; ויציקום, לפני יהוה. 
<B>ז,כד</B> וייקח יהושוע את-עכן בן-זרח ואת-הכסף ואת-האדרת ואת-לשון הזהב ואת-בניו ואת-בנותיו ואת-שורו ואת-חמורו ואת-צאנו ואת-אוהלו, ואת-כל-אשר-לו, וכל-ישראל, עימו; ויעלו אותם, עמק עכור. 
<B>ז,כה</B> ויאמר יהושוע מה עכרתנו, יעכורך יהוה ביום הזה; וירגמו אותו כל-ישראל, אבן, וישרפו אותם באש, ויסקלו אותם באבנים. 
<B>ז,כו</B> ויקימו עליו גל-אבנים גדול, עד היום הזה, וישב יהוה, מחרון אפו; על-כן קרא שם המקום ההוא, עמק עכור, עד, היום הזה.  {פ}</P>

<P><B>ח,א</B> ויאמר יהוה אל-יהושוע, אל-תירא ואל-תיחת--קח עימך את כל-עם המלחמה, וקום עלה העיי; ראה נתתי בידך, את-מלך העיי ואת-עמו, ואת-עירו, ואת-ארצו. 
<B>ח,ב</B> ועשית לעיי ולמלכה, כאשר עשית ליריחו ולמלכה--רק-שללה ובהמתה, תבוזו לכם; שים-לך אורב לעיר, מאחריה. 
<B>ח,ג</B> ויקם יהושוע וכל-עם המלחמה, לעלות העיי; ויבחר יהושוע שלושים אלף איש, גיבורי החיל, וישלחם, לילה. 
<B>ח,ד</B> ויצו אותם לאמור, ראו אתם אורבים לעיר מאחרי העיר--אל-תרחיקו מן-העיר, מאוד; והייתם כולכם, נכונים. 
<B>ח,ה</B> ואני, וכל-העם אשר איתי, נקרב, אל-העיר; והיה, כי-ייצאו לקראתנו כאשר בראשונה, ונסנו, לפניהם. 
<B>ח,ו</B> ויצאו אחרינו, עד התיקנו אותם מן-העיר--כי יאמרו, נסים לפנינו כאשר בראשונה; ונסנו, לפניהם. 
<B>ח,ז</B> ואתם, תקומו מהאורב, והורשתם, את-העיר; ונתנה יהוה אלוהיכם, בידכם. 
<B>ח,ח</B> והיה כתופשכם את-העיר, תציתו את-העיר באש--כדבר יהוה, תעשו; ראו, ציוויתי אתכם. 
<B>ח,ט</B> וישלחם יהושוע, וילכו אל-המארב, ויישבו בין בית-אל ובין העיי, מים לעיי; וילן יהושוע בלילה ההוא, בתוך העם. 
<B>ח,י</B> וישכם יהושוע בבוקר, ויפקוד את-העם; ויעל הוא וזקני ישראל, לפני העם--העיי. 
<B>ח,יא</B> וכל-העם המלחמה אשר איתו, עלו וייגשו, ויבואו, נגד העיר; ויחנו מצפון לעיי, והגיא ביניו ובין-העיי. 
<B>ח,יב</B> וייקח, כחמשת אלפים איש; וישם אותם אורב, בין בית-אל ובין העיי--מים לעיר. 
<B>ח,יג</B> וישימו העם את-כל-המחנה, אשר מצפון לעיר, ואת-עקבו, מים לעיר; וילך יהושוע בלילה ההוא, בתוך העמק. 
<B>ח,יד</B> ויהי כראות מלך-העיי, וימהרו וישכימו וייצאו אנשי-העיר לקראת-ישראל למלחמה הוא וכל-עמו למועד--לפני הערבה; והוא לא ידע, כי-אורב לו מאחרי העיר. 
<B>ח,טו</B> ויינגעו יהושוע וכל-ישראל, לפניהם; וינוסו, דרך המדבר. 
<B>ח,טז</B> וייזעקו, כל-העם אשר בעיי, לרדוף, אחריהם; וירדפו אחרי יהושוע, ויינתקו מן-העיר. 
<B>ח,יז</B> ולא-נשאר איש, בעיי ובית אל, אשר לא-יצאו, אחרי ישראל; ויעזבו את-העיר פתוחה, וירדפו אחרי ישראל.  {פ}</P>

<P><B>ח,יח</B> ויאמר יהוה אל-יהושוע, נטה בכידון אשר-בידך אל-העיי--כי בידך, אתננה; ויט יהושוע בכידון אשר-בידו, אל-העיר. 
<B>ח,יט</B> והאורב קם מהרה ממקומו וירוצו, כנטות ידו, ויבואו העיר, וילכדוה; וימהרו, ויציתו את-העיר באש. 
<B>ח,כ</B> ויפנו אנשי העיי אחריהם ויראו, והנה עלה עשן העיר השמיימה, ולא-היה בהם ידיים לנוס, הנה והנה; והעם הנס המדבר, נהפך אל-הרודף. 
<B>ח,כא</B> ויהושוע וכל-ישראל ראו, כי-לכד האורב את-העיר, וכי עלה, עשן העיר; וישובו, ויכו את-אנשי העיי. 
<B>ח,כב</B> ואלה יצאו מן-העיר, לקראתם, ויהיו לישראל בתווך, אלה מזה ואלה מזה; ויכו אותם, עד-בלתי השאיר-לו שריד ופליט. 
<B>ח,כג</B> ואת-מלך העיי, תפשו חי; ויקריבו אותו, אל-יהושוע. 
<B>ח,כד</B> ויהי ככלות ישראל להרוג את-כל-יושבי העיי בשדה, במדבר אשר רדפום בו, וייפלו כולם לפי-חרב, עד-תומם; וישובו כל-ישראל העיי, ויכו אותה לפי-חרב. 
<B>ח,כה</B> ויהי כל-הנופלים ביום ההוא, מאיש ועד-אישה--שנים עשר, אלף:  כול, אנשי העיי. 
<B>ח,כו</B> ויהושוע לא-השיב ידו, אשר נטה בכידון, עד אשר החרים, את כל-יושבי העיי. 
<B>ח,כז</B> רק הבהמה, ושלל העיר ההיא, בזזו להם, ישראל--כדבר יהוה, אשר ציווה את-יהושוע. 
<B>ח,כח</B> וישרוף יהושוע, את-העיי; וישימהא תל-עולם שממה, עד היום הזה. 
<B>ח,כט</B> ואת-מלך העיי תלה על-העץ, עד-עת הערב; וכבוא השמש ציווה יהושוע ויורידו את-נבלתו מן-העץ, וישליכו אותה אל-פתח שער העיר, ויקימו עליו גל-אבנים גדול, עד היום הזה.  {פ}</P>

<P><B>ח,ל</B> אז יבנה יהושוע מזבח, ליהוה אלוהי ישראל, בהר, עיבל. 
<B>ח,לא</B> כאשר ציווה משה עבד-יהוה את-בני ישראל, ככתוב בספר תורת משה--מזבח אבנים שלמות, אשר לא-הניף עליהן ברזל; ויעלו עליו עולות ליהוה, ויזבחו שלמים. 
<B>ח,לב</B> ויכתוב-שם, על-האבנים--את, משנה תורת משה, אשר כתב, לפני בני ישראל. 
<B>ח,לג</B> וכל-ישראל וזקניו ושוטרים ושופטיו עומדים מזה ומזה לארון נגד הכוהנים הלויים נושאי ארון ברית-יהוה, כגר כאזרח--חצייו אל-מול הר-גריזים, והחצייו אל-מול הר-עיבל:  כאשר ציווה משה עבד-יהוה, לברך את-העם ישראל--בראשונה. 
<B>ח,לד</B> ואחרי-כן, קרא את-כל-דברי התורה, הברכה, והקללה--ככל-הכתוב, בספר התורה. 
<B>ח,לה</B> לא-היה דבר, מכול אשר-ציווה משה--אשר לא-קרא יהושוע, נגד כל-קהל ישראל והנשים והטף, והגר, ההולך בקרבם. 
<B>ט,א</B> ויהי כשמוע כל-המלכים אשר בעבר הירדן בהר ובשפילה, ובכול חוף הים הגדול, אל-מול, הלבנון--החיתי, והאמורי, הכנעני הפריזי, החיווי והיבוסי. 
<B>ט,ב</B> ויתקבצו יחדיו, להילחם עם-יהושוע ועם-ישראל--פה, אחד.  {פ}</P>

<P><B>ט,ג</B> ויושבי גבעון שמעו, את אשר עשה יהושוע ליריחו--ולעיי. 
<B>ט,ד</B> ויעשו גם-המה בעורמה, וילכו ויצטיירו; ויקחו שקים בלים, לחמוריהם, ונאדות יין בלים, ומבוקעים ומצוררים. 
<B>ט,ה</B> ונעלות בלות ומטולאות ברגליהם, ושלמות בלות עליהם; וכול לחם צידם, יבש היה ניקודים. 
<B>ט,ו</B> וילכו אל-יהושוע אל-המחנה, הגלגל; ויאמרו אליו ואל-איש ישראל, מארץ רחוקה באנו, ועתה, כרתו-לנו ברית. 
<B>ט,ז</B> ויאמר איש-ישראל, אל-החיווי:  אוליי, בקרבי אתה יושב, ואיך, אכרות-לך ברית. 
<B>ט,ח</B> ויאמרו אל-יהושוע, עבדיך אנחנו; ויאמר אליהם יהושוע מי אתם, ומאיין תבואו. 
<B>ט,ט</B> ויאמרו אליו, מארץ רחוקה מאוד באו עבדיך, לשם, יהוה אלוהיך:  כי-שמענו שומעו, ואת כל-אשר עשה במצריים. 
<B>ט,י</B> ואת כל-אשר עשה, לשני מלכי האמורי, אשר, בעבר הירדן--לסיחון מלך חשבון, ולעוג מלך-הבשן אשר בעשתרות. 
<B>ט,יא</B> ויאמרו אלינו זקנינו וכל-יושבי ארצנו לאמור, קחו בידכם צידה לדרך, ולכו, לקראתם; ואמרתם אליהם עבדיכם אנחנו, ועתה כרתו-לנו ברית. 
<B>ט,יב</B> זה לחמנו, חם הצטיידנו אותו מבתינו, ביום צאתנו, ללכת אליכם; ועתה הנה יבש, והיה ניקודים. 
<B>ט,יג</B> ואלה נאדות היין אשר מילאנו חדשים, והנה התבקעו; ואלה שלמותינו, ונעלינו, בלו, מרוב הדרך מאוד. 
<B>ט,יד</B> ויקחו האנשים, מצידם; ואת-פי יהוה, לא שאלו. 
<B>ט,טו</B> ויעש להם יהושוע שלום, ויכרות להם ברית לחייותם; ויישבעו להם, נשיאי העדה. 
<B>ט,טז</B> ויהי, מקצה שלושת ימים, אחרי, אשר-כרתו להם ברית; וישמעו, כי-קרובים הם אליו, ובקרבו, הם יושבים. 
<B>ט,יז</B> ויסעו בני-ישראל, ויבואו אל-עריהם--ביום השלישי; ועריהם גבעון והכפירה, ובארות וקרית יערים. 
<B>ט,יח</B> ולא הכום, בני ישראל, כי-נשבעו להם נשיאי העדה, ביהוה אלוהי ישראל; ויילונו כל-העדה, על-הנשיאים. 
<B>ט,יט</B> ויאמרו כל-הנשיאים, אל-כל-העדה, אנחנו נשבענו להם, ביהוה אלוהי ישראל; ועתה, לא נוכל לנגוע בהם. 
<B>ט,כ</B> זאת נעשה להם, והחיה אותם; ולא-יהיה עלינו קצף, על-השבועה אשר-נשבענו להם. 
<B>ט,כא</B> ויאמרו אליהם הנשיאים, יחיו; ויהיו חוטבי עצים ושואבי-מים, לכל-העדה, כאשר דיברו להם, הנשיאים. 
<B>ט,כב</B> ויקרא להם יהושוע, וידבר אליהם לאמור:  למה רימיתם אותנו לאמור, רחוקים אנחנו מכם מאוד, ואתם, בקרבנו יושבים. 
<B>ט,כג</B> ועתה, ארורים אתם; ולא-ייכרת מכם עבד, וחוטבי עצים ושואבי-מים--לבית אלוהיי. 
<B>ט,כד</B> ויענו את-יהושוע ויאמרו, כי הוגד הוגד לעבדיך את אשר ציווה יהוה אלוהיך את-משה עבדו, לתת לכם את-כל-הארץ, ולהשמיד את-כל-יושבי הארץ מפניכם; ונירא מאוד לנפשותינו מפניכם, ונעשה את-הדבר הזה. 
<B>ט,כה</B> ועתה, הננו בידך:  כטוב וכישר בעיניך לעשות לנו, עשה. 
<B>ט,כו</B> ויעש להם, כן; ויצל אותם מיד בני-ישראל, ולא הרגום. 
<B>ט,כז</B> וייתנם יהושוע ביום ההוא, חוטבי עצים ושואבי מים--לעדה; ולמזבח יהוה עד-היום הזה, אל-המקום אשר יבחר.  {פ}</P>

<P><B>י,א</B> ויהי כשמוע אדוני-צדק מלך ירושלים, כי-לכד יהושוע את-העיי ויחרימה--כאשר עשה ליריחו ולמלכה, כן-עשה לעיי ולמלכה; וכי השלימו יושבי גבעון, את-ישראל, ויהיו, בקרבם. 
<B>י,ב</B> וייראו מאוד--כי עיר גדולה גבעון, כאחת ערי הממלכה; וכי היא גדולה מן-העיי, וכל-אנשיה גיבורים. 
<B>י,ג</B> וישלח אדוני-צדק מלך ירושלים, אל-הוהם מלך-חברון ואל-פראם מלך-ירמות ואל-יפיע מלך-לכיש ואל-דביר מלך-עגלון--לאמור. 
<B>י,ד</B> עלו-אליי ועזרוני, ונכה את-גבעון:  כי-השלימה את-יהושוע, ואת-בני ישראל. 
<B>י,ה</B> וייאספו ויעלו חמשת מלכי האמורי, מלך ירושלים מלך-חברון מלך-ירמות מלך-לכיש מלך-עגלון--הם, וכל-מחניהם; ויחנו, על-גבעון, ויילחמו, עליה. 
<B>י,ו</B> וישלחו אנשי גבעון אל-יהושוע אל-המחנה הגלגלה לאמור, אל-תרף ידיך מעבדיך:  עלה אלינו מהרה, והושיעה לנו ועוזרנו--כי נקבצו אלינו, כל-מלכי האמורי יושבי ההר. 
<B>י,ז</B> ויעל יהושוע מן-הגלגל, הוא וכל-עם המלחמה עימו, וכול, גיבורי החיל.  {פ}</P>

<P><B>י,ח</B> ויאמר יהוה אל-יהושוע אל-תירא מהם, כי בידך נתתים:  לא-יעמוד איש מהם, בפניך. 
<B>י,ט</B> ויבוא אליהם יהושוע, פתאום:  כל-הלילה, עלה מן-הגלגל. 
<B>י,י</B> ויהומם יהוה לפני ישראל, ויכם מכה-גדולה בגבעון; וירדפם, דרך מעלה בית-חורון, ויכם עד-עזקה, ועד-מקדה. 
<B>י,יא</B> ויהי בנוסם מפני ישראל, הם במורד בית-חורון ויהוה השליך עליהם אבנים גדולות מן-השמיים עד-עזקה--וימותו:  רבים, אשר-מתו באבני הברד, מאשר הרגו בני ישראל, בחרב.  {ס}</P>

<P><B>י,יב</B> אז ידבר יהושוע, ליהוה, ביום תת יהוה את-האמורי, לפני בני ישראל; ויאמר לעיני ישראל, שמש בגבעון דום, וירח, בעמק איילון. 
<B>י,יג</B> ויידום השמש וירח עמד, עד-ייקום גוי אויביו--הלוא-היא כתובה, על-ספר הישר; ויעמוד השמש בחצי השמיים, ולא-אץ לבוא כיום תמים. 
<B>י,יד</B> ולא היה כיום ההוא, לפניו ואחריו, לשמוע יהוה, בקול איש:  כי יהוה, נלחם לישראל.  {ס}</P>

<P><B>י,טו</B> וישב יהושוע וכל-ישראל עימו, אל-המחנה הגלגלה. 
<B>י,טז</B> וינוסו, חמשת המלכים האלה; וייחבאו במערה, במקדה. 
<B>י,יז</B> ויוגד, ליהושוע לאמור:  נמצאו חמשת המלכים, נחבאים במערה במקדה. 
<B>י,יח</B> ויאמר יהושוע, גולו אבנים גדולות אל-פי המערה, והפקידו עליה אנשים, לשומרם. 
<B>י,יט</B> ואתם, אל-תעמודו--רדפו אחרי אויביכם, וזינבתם אותם:  אל-תיתנום, לבוא אל-עריהם, כי נתנם יהוה אלוהיכם, בידכם. 
<B>י,כ</B> ויהי ככלות יהושוע ובני ישראל, להכותם מכה גדולה-מאוד--עד-תומם; והשרידים שרדו מהם, ויבואו אל-ערי המבצר. 
<B>י,כא</B> וישובו כל-העם אל-המחנה אל-יהושוע מקדה, בשלום:  לא-חרץ לבני ישראל, לאיש--את-לשונו. 
<B>י,כב</B> ויאמר יהושוע, פתחו את-פי המערה; והוציאו אליי, את-חמשת המלכים האלה--מן-המערה. 
<B>י,כג</B> ויעשו כן--ויוציאו אליו את-חמשת המלכים האלה, מן-המערה:  את מלך ירושלים, את-מלך חברון את-מלך ירמות, את-מלך לכיש, את-מלך עגלון. 
<B>י,כד</B> ויהי כהוציאם את-המלכים האלה, אל-יהושוע, ויקרא יהושוע אל-כל-איש ישראל ויאמר אל-קציני אנשי המלחמה ההלכו איתו, קרבו שימו את-רגליכם על-צווארי המלכים האלה; ויקרבו, וישימו את-רגליהם על-צוואריהם. 
<B>י,כה</B> ויאמר אליהם יהושוע, אל-תיראו ואל-תיחתו:  חזקו ואמצו--כי ככה יעשה יהוה לכל-אויביכם, אשר אתם נלחמים אותם. 
<B>י,כו</B> ויכם יהושוע אחרי-כן, וימיתם, ויתלם, על חמישה עצים; ויהיו תלויים על-העצים, עד-הערב. 
<B>י,כז</B> ויהי לעת בוא השמש, ציווה יהושוע ויורידום מעל העצים, וישליכום, אל-המערה אשר נחבאו-שם; וישימו אבנים גדולות, על-פי המערה, עד-עצם, היום הזה.  {ס}</P>

<P><B>י,כח</B> ואת-מקדה לכד יהושוע ביום ההוא, ויכהא לפי-חרב ואת-מלכה--החרים אותם ואת-כל-הנפש אשר-בה, לא השאיר שריד; ויעש למלך מקדה, כאשר עשה למלך יריחו.  {ס}</P>

<P><B>י,כט</B> ויעבור יהושוע וכל-ישראל עימו, ממקדה--לבנה; ויילחם, עם-לבנה. 
<B>י,ל</B> וייתן יהוה גם-אותה ביד ישראל, ואת-מלכה, ויכהא לפי-חרב ואת-כל-הנפש אשר-בה, לא-השאיר בה שריד; ויעש למלכה, כאשר עשה למלך יריחו.  {ס}</P>

<P><B>י,לא</B> ויעבור יהושוע וכל-ישראל עימו, מלבנה--לכישה; וייחן עליה, ויילחם בה. 
<B>י,לב</B> וייתן יהוה את-לכיש ביד ישראל, וילכדה ביום השני, ויכהא לפי-חרב, ואת-כל-הנפש אשר-בה--ככול אשר-עשה, ללבנה.  {פ}</P>

<P><B>י,לג</B> אז עלה, הורם מלך גזר, לעזור, את-לכיש; ויכהו יהושוע ואת-עמו, עד-בלתי השאיר-לו שריד. 
<B>י,לד</B> ויעבור יהושוע וכל-ישראל עימו, מלכיש--עגלונה; ויחנו עליה, ויילחמו עליה. 
<B>י,לה</B> וילכדוה ביום ההוא, ויכוה לפי-חרב--ואת כל-הנפש אשר-בה, ביום ההוא החרים:  ככול אשר-עשה, ללכיש.  {פ}</P>

<P><B>י,לו</B> ויעל יהושוע וכל-ישראל עימו, מעגלונה--חברונה; ויילחמו, עליה. 
<B>י,לז</B> וילכדוה ויכוה-לפי-חרב ואת-מלכה ואת-כל-עריה ואת-כל-הנפש אשר-בה, לא-השאיר שריד, ככול אשר-עשה, לעגלון; ויחרם אותה, ואת-כל-הנפש אשר-בה.  {ס}</P>

<P><B>י,לח</B> וישב יהושוע וכל-ישראל עימו, דבירה; ויילחם, עליה. 
<B>י,לט</B> וילכדה ואת-מלכה ואת-כל-עריה, ויכום לפי-חרב, ויחרימו את-כל-נפש אשר-בה, לא השאיר שריד:  כאשר עשה לחברון, כן-עשה לדבירה ולמלכה, וכאשר עשה ללבנה, ולמלכה. 
<B>י,מ</B> ויכה יהושוע את-כל-הארץ ההר והנגב והשפילה והאשדות, ואת כל-מלכיהם--לא השאיר, שריד; ואת כל-הנשמה, החרים, כאשר ציווה, יהוה אלוהי ישראל. 
<B>י,מא</B> ויכם יהושוע מקדש ברנע, ועד-עזה; ואת כל-ארץ גושן, ועד-גבעון. 
<B>י,מב</B> ואת כל-המלכים האלה ואת-ארצם, לכד יהושוע פעם אחת:  כי, יהוה אלוהי ישראל, נלחם, לישראל. 
<B>י,מג</B> וישב יהושוע וכל-ישראל עימו, אל-המחנה הגלגלה.  {פ}</P>

<P><B>יא,א</B> ויהי, כשמוע יבין מלך-חצור; וישלח, אל-יובב מלך מדון, ואל-מלך שמרון, ואל-מלך אכשף. 
<B>יא,ב</B> ואל-המלכים אשר מצפון, בהר ובערבה נגב כינרות--ובשפילה; ובנפות דור, מים. 
<B>יא,ג</B> הכנעני ממזרח ומים, והאמורי והחיתי והפריזי והיבוסי בהר; והחיווי תחת חרמון, בארץ המצפה. 
<B>יא,ד</B> וייצאו הם, וכל-מחניהם עימם--עם-רב, כחול אשר על-שפת-הים לרוב; וסוס ורכב, רב-מאוד. 
<B>יא,ה</B> וייוועדו, כול המלכים האלה; ויבואו ויחנו יחדיו, אל-מי מרום, להילחם, עם-ישראל.  {פ}</P>

<P><B>יא,ו</B> ויאמר יהוה אל-יהושוע, אל-תירא מפניהם--כי-מחר כעת הזאת אנוכי נותן את-כולם חללים, לפני ישראל; את-סוסיהם תעקר, ואת-מרכבותיהם תשרוף באש. 
<B>יא,ז</B> ויבוא יהושוע וכל-עם המלחמה עימו עליהם, על-מי מרום--פתאום; וייפלו, בהם. 
<B>יא,ח</B> וייתנם יהוה ביד-ישראל, ויכום, וירדפום עד-צידון רבה ועד משרפות מים, ועד-בקעת מצפה מזרחה; ויכום, עד-בלתי השאיר-להם שריד. 
<B>יא,ט</B> ויעש להם יהושוע, כאשר אמר-לו יהוה:  את-סוסיהם עיקר, ואת-מרכבותיהם שרף באש.  {ס}</P>

<P><B>יא,י</B> וישב יהושוע בעת ההיא, וילכוד את-חצור, ואת-מלכה, הכה בחרב:  כי-חצור לפנים--היא, ראש כל-הממלכות האלה. 
<B>יא,יא</B> ויכו את-כל-הנפש אשר-בה לפי-חרב, החרם--לא נותר, כל-נשמה; ואת-חצור, שרף באש. 
<B>יא,יב</B> ואת-כל-ערי המלכים-האלה ואת-כל-מלכיהם לכד יהושוע, ויכם לפי-חרב--החרים אותם:  כאשר ציווה, משה עבד יהוה. 
<B>יא,יג</B> רק כל-הערים, העומדות על-תילם--לא שרפם, ישראל:  זולתי את-חצור לבדה, שרף יהושוע. 
<B>יא,יד</B> וכול שלל הערים האלה, והבהמה, בזזו להם, בני ישראל:  רק את-כל-האדם הכו לפי-חרב, עד-השמידם אותם--לא השאירו, כל-נשמה. 
<B>יא,טו</B> כאשר ציווה יהוה את-משה עבדו, כן-ציווה משה את-יהושוע; וכן, עשה יהושוע--לא-הסיר דבר, מכול אשר-ציווה יהוה את-משה. 
<B>יא,טז</B> וייקח יהושוע את-כל-הארץ הזאת, ההר ואת-כל-הנגב ואת כל-ארץ הגושן, ואת-השפילה, ואת-הערבה; ואת-הר ישראל, ושפילתו. 
<B>יא,יז</B> מן-ההר החלק, העולה שעיר, ועד-בעל גד בבקעת הלבנון, תחת הר-חרמון; ואת כל-מלכיהם לכד, ויכם וימיתם. 
<B>יא,יח</B> ימים רבים, עשה יהושוע את-כל-המלכים האלה--מלחמה. 
<B>יא,יט</B> לא-הייתה עיר, אשר השלימה אל-בני ישראל, בלתי החיווי, יושבי גבעון:  את-הכול, לקחו במלחמה. 
<B>יא,כ</B> כי מאת יהוה הייתה לחזק את-ליבם לקראת המלחמה את-ישראל, למען החרימם, לבלתי היות-להם, תחינה:  כי למען השמידם, כאשר ציווה יהוה את-משה.  {ס}</P>

<P><B>יא,כא</B> ויבוא יהושוע בעת ההיא, ויכרת את-הענקים מן-ההר מן-חברון מן-דביר מן-ענב, ומכול הר יהודה, ומכול הר ישראל:  עם-עריהם, החרימם יהושוע. 
<B>יא,כב</B> לא-נותר ענקים, בארץ בני ישראל:  רק, בעזה בגת ובאשדוד--נשארו. 
<B>יא,כג</B> וייקח יהושוע את-כל-הארץ, ככול אשר דיבר יהוה אל-משה, וייתנה יהושוע לנחלה לישראל כמחלקותם, לשבטיהם; והארץ שקטה, ממלחמה.  {ס}</P>

<P><B>יב,א</B> ואלה מלכי הארץ, אשר הכו בני-ישראל ויירשו את-ארצם, בעבר הירדן, מזרחה השמש--מנחל ארנון עד-הר חרמון, וכל-הערבה מזרחה. 
<B>יב,ב</B> סיחון מלך האמורי, היושב בחשבון--מושל מערוער אשר על-שפת-נחל ארנון ותוך הנחל, וחצי הגלעד, ועד יבוק הנחל, גבול בני עמון. 
<B>יב,ג</B> והערבה עד-ים כנרות מזרחה, ועד ים הערבה ים-המלח מזרחה, דרך, בית הישימות; ומתימן--תחת, אשדות הפסגה. 
<B>יב,ד</B> וגבול, עוג מלך הבשן, מיתר, הרפאים--היושב בעשתרות, ובאדרעי. 
<B>יב,ה</B> ומושל בהר חרמון ובסלכה, ובכל-הבשן, עד-גבול הגשורי, והמעכתי; וחצי, הגלעד--גבול, סיחון מלך-חשבון. 
<B>יב,ו</B> משה עבד-יהוה ובני ישראל, הכום; וייתנה משה עבד-יהוה ירושה, לראובני ולגדי, ולחצי, שבט המנשה.  {ס}</P>

<P><B>יב,ז</B> ואלה מלכי הארץ אשר הכה יהושוע ובני ישראל, בעבר הירדן ימה, מבעל גד בבקעת הלבנון, ועד-ההר החלק העולה שעירה; וייתנה יהושוע לשבטי ישראל, ירושה--כמחלקותם. 
<B>יב,ח</B> בהר ובשפילה, ובערבה ובאשדות, ובמדבר, ובנגב--החיתי, האמורי, והכנעני הפריזי, החיווי והיבוסי.  {ש}</P>

<P><B>יב,ט</B> מלך יריחו,  {ס}  אחד;  {ס}  מלך העיי אשר-מצד בית-אל, אחד.  {ר}<BR>
<B>יב,י</B> מלך ירושלים  {ס}  אחד,  {ס}  מלך חברון  {ס}  אחד.  {ר}<BR>
<B>יב,יא</B> מלך ירמות  {ס}  אחד,  {ס}  מלך לכיש  {ס}  אחד.  {ר}<BR>
<B>יב,יב</B> מלך עגלון  {ס}  אחד,  {ס}  מלך גזר  {ס}  אחד.  {ר}<BR>
<B>יב,יג</B> מלך דביר  {ס}  אחד,  {ס}  מלך גדר  {ס}  אחד.  {ר}<BR>
<B>יב,יד</B> מלך חורמה  {ס}  אחד,  {ס}  מלך ערד  {ס}  אחד.  {ר}<BR>
<B>יב,טו</B> מלך לבנה  {ס}  אחד,  {ס}  מלך עדולם  {ס}  אחד.  {ר}<BR>
<B>יב,טז</B> מלך מקדה  {ס}  אחד,  {ס}  מלך בית-אל  {ס}  אחד.  {ר}<BR>
<B>יב,יז</B> מלך תפוח  {ס}  אחד,  {ס}  מלך חפר  {ס}  אחד.  {ר}<BR>
<B>יב,יח</B> מלך אפק  {ס}  אחד,  {ס}  מלך לשרון  {ס}  אחד.  {ר}<BR>
<B>יב,יט</B> מלך מדון  {ס}  אחד,  {ס}  מלך חצור  {ס}  אחד.  {ר}<BR>
<B>יב,כ</B> מלך שמרון מרון  {ס}  אחד,  {ס}  מלך אכשף  {ס}  אחד.  {ר}<BR>
<B>יב,כא</B> מלך תענך  {ס}  אחד,  {ס}  מלך מגידו  {ס}  אחד.  {ר}<BR>
<B>יב,כב</B> מלך קדש  {ס}  אחד,  {ס}  מלך-יוקנעם לכרמל  {ס}  אחד.  {ר}<BR>
<B>יב,כג</B> מלך דור לנפת דור,  {ס}  אחד;  {ס}  מלך-גויים לגלגל,  {ס}  אחד.  {ר}<BR>
<B>יב,כד</B> מלך תרצה,  {ס}  אחד;  {ס}  כל-מלכים, שלושים  {ס}  ואחד.  {ר}<BR> {ש}</P>

<P><B>יג,א</B> ויהושוע זקן, בא בימים; ויאמר יהוה אליו, אתה זקנת באת בימים, והארץ נשארה הרבה-מאוד, לרשתה. 
<B>יג,ב</B> זאת הארץ, הנשארת:  כל-גלילות הפלשתים, וכל-הגשורי. 
<B>יג,ג</B> מן-השיחור אשר על-פני מצריים, ועד גבול עקרון צפונה--לכנעני, תיחשב; חמשת סרני פלשתים, העזתי והאשדודי האשקלוני הגיתי, והעקרוני, והעווים. 
<B>יג,ד</B> מתימן כל-ארץ הכנעני, ומערה אשר לצידונים--עד-אפקה:  עד, גבול האמורי. 
<B>יג,ה</B> והארץ הגבלי, וכל-הלבנון מזרח השמש, מבעל גד, תחת הר-חרמון--עד, לבוא חמת. 
<B>יג,ו</B> כל-יושבי ההר מן-הלבנון עד-משרפות מים, כל-צידונים--אנוכי אורישם, מפני בני ישראל:  רק הפילהא לישראל, בנחלה, כאשר, ציוויתיך. 
<B>יג,ז</B> ועתה, חלק את-הארץ הזאת בנחלה--לתשעת השבטים; וחצי, השבט המנשה. 
<B>יג,ח</B> עימו, הראובני והגדי, לקחו, נחלתם--אשר נתן להם משה, בעבר הירדן מזרחה, כאשר נתן להם, משה עבד יהוה. 
<B>יג,ט</B> מערוער אשר על-שפת-נחל ארנון והעיר אשר בתוך-הנחל, וכל-המישור מידבא--עד-דיבון. 
<B>יג,י</B> וכול, ערי סיחון מלך האמורי, אשר מלך, בחשבון--עד-גבול, בני עמון. 
<B>יג,יא</B> והגלעד וגבול הגשורי והמעכתי, וכול הר חרמון וכל-הבשן--עד-סלכה. 
<B>יג,יב</B> כל-ממלכות עוג בבשן, אשר-מלך בעשתרות ובאדרעי:  הוא נשאר מיתר הרפאים, ויכם משה ויורישם. 
<B>יג,יג</B> ולא הורישו בני ישראל, את-הגשורי ואת-המעכתי; ויישב גשור ומעכת בקרב ישראל, עד היום הזה. 
<B>יג,יד</B> רק לשבט הלוי, לא נתן נחלה:  אישי יהוה אלוהי ישראל, הוא נחלתו, כאשר, דיבר-לו.  {פ}</P>

<P><B>יג,טו</B> וייתן משה, למטה בני-ראובן למשפחותם. 
<B>יג,טז</B> ויהי להם הגבול, מערוער אשר על-שפת-נחל ארנון והעיר אשר בתוך-הנחל וכל-המישור--על-מידבא. 
<B>יג,יז</B> חשבון וכל-עריה, אשר במישור; דיבון ובמות בעל, ובית בעל מעון. 
<B>יג,יח</B> ויהצה וקדמות, ומפעת. 
<B>יג,יט</B> וקריתיים ושבמה, וצרת השחר בהר העמק. 
<B>יג,כ</B> ובית פעור ואשדות הפסגה, ובית הישימות. 
<B>יג,כא</B> וכול, ערי המישור, וכל-ממלכות סיחון מלך האמורי, אשר מלך בחשבון:  אשר הכה משה אותו ואת-נשיאי מדיין, את-אווי ואת-רקם ואת-צור ואת-חור ואת-רבע, נסיכי סיחון, יושבי הארץ. 
<B>יג,כב</B> ואת-בלעם בן-בעור, הקוסם--הרגו בני-ישראל בחרב, אל-חלליהם. 
<B>יג,כג</B> ויהי, גבול בני ראובן--הירדן, וגבול:  זאת נחלת בני-ראובן למשפחותם, הערים וחצריהן.  {פ}</P>

<P><B>יג,כד</B> וייתן משה למטה-גד, לבני-גד למשפחותם. 
<B>יג,כה</B> ויהי להם, הגבול--יעזר וכל-ערי הגלעד, וחצי ארץ בני עמון:  עד-ערוער, אשר על-פני רבה. 
<B>יג,כו</B> ומחשבון עד-רמת המצפה, ובטונים; וממחניים, עד-גבול לדביר. 
<B>יג,כז</B> ובעמק בית הרם ובית נמרה וסוכות וצפון, יתר ממלכות סיחון מלך חשבון, הירדן, וגבול--עד-קצה ים-כינרת, עבר הירדן מזרחה. 
<B>יג,כח</B> זאת נחלת בני-גד, למשפחותם, הערים, וחצריהם.  {ס}</P>

<P><B>יג,כט</B> וייתן משה, לחצי שבט מנשה; ויהי, לחצי מטה בני-מנשה--למשפחותם. 
<B>יג,ל</B> ויהי גבולם, ממחניים כל-הבשן כל-ממלכות עוג מלך-הבשן וכל-חוות יאיר אשר בבשן--שישים עיר. 
<B>יג,לא</B> וחצי הגלעד ועשתרות ואדרעי, ערי ממלכות עוג בבשן, לבני מכיר בן-מנשה, לחצי בני-מכיר למשפחותם. 
<B>יג,לב</B> אלה, אשר-ניחל משה בערבות מואב, מעבר לירדן יריחו, מזרחה.  {פ}</P>

<P><B>יג,לג</B> ולשבט, הלוי--לא-נתן משה, נחלה:  יהוה אלוהי ישראל, הוא נחלתם, כאשר, דיבר להם.  {ס}</P>

<P><B>יד,א</B> ואלה אשר-נחלו בני-ישראל, בארץ כנען--אשר ניחלו אותם, אלעזר הכוהן ויהושוע בן-נון, וראשי אבות המטות, לבני ישראל. 
<B>יד,ב</B> בגורל, נחלתם, כאשר ציווה יהוה ביד-משה, לתשעת המטות וחצי המטה. 
<B>יד,ג</B> כי-נתן משה נחלת שני המטות, וחצי המטה, מעבר, לירדן; וללויים--לא-נתן נחלה, בתוכם. 
<B>יד,ד</B> כי-היו בני-יוסף שני מטות, מנשה ואפריים; ולא-נתנו חלק ללויים בארץ, כי אם-ערים לשבת, ומגרשיהם, למקניהם ולקניינם. 
<B>יד,ה</B> כאשר ציווה יהוה את-משה, כן עשו בני ישראל; ויחלקו, את-הארץ.  {פ}</P>

<P><B>יד,ו</B> וייגשו בני-יהודה אל-יהושוע, בגלגל, ויאמר אליו, כלב בן-יפונה הקניזי:  אתה ידעת את-הדבר אשר-דיבר יהוה אל-משה איש-האלוהים, על אודותיי ועל אודותיך--בקדש ברנע. 
<B>יד,ז</B> בן-ארבעים שנה אנוכי, בשלוח משה עבד-יהוה אותי מקדש ברנע--לרגל את-הארץ; ואשב אותו דבר, כאשר עם-לבבי. 
<B>יד,ח</B> ואחיי אשר עלו עימי, המסיו את-לב העם; ואנוכי מילאתי, אחרי יהוה אלוהיי. 
<B>יד,ט</B> ויישבע משה, ביום ההוא לאמור, אם-לא הארץ אשר דרכה רגלך בה, לך תהיה לנחלה ולבניך עד-עולם:  כי מילאת, אחרי יהוה אלוהיי. 
<B>יד,י</B> ועתה, הנה החיה יהוה אותי כאשר דיבר, זה ארבעים וחמש שנה מאז דיבר יהוה את-הדבר הזה אל-משה, אשר-הלך ישראל במדבר; ועתה הנה אנוכי היום, בן-חמש ושמונים שנה. 
<B>יד,יא</B> עודני היום חזק, כאשר ביום שלוח אותי משה--ככוחי אז, וככוחי עתה:  למלחמה, ולצאת ולבוא. 
<B>יד,יב</B> ועתה, תנה-לי את-ההר הזה, אשר-דיבר יהוה, ביום ההוא:  כי אתה-שמעת ביום ההוא כי-ענקים שם, וערים גדולות בצורות--אוליי יהוה אותי והורשתים, כאשר דיבר יהוה. 
<B>יד,יג</B> ויברכהו, יהושוע; וייתן את-חברון לכלב בן-יפונה, לנחלה. 
<B>יד,יד</B> על-כן הייתה-חברון לכלב בן-יפונה הקניזי, לנחלה, עד, היום הזה--יען, אשר מילא, אחרי, יהוה אלוהי ישראל. 
<B>יד,טו</B> ושם חברון לפנים קרית ארבע, האדם הגדול בענקים הוא; והארץ שקטה, ממלחמה.  {פ}</P>

<P><B>טו,א</B> ויהי הגורל, למטה בני יהודה--למשפחותם:  אל-גבול אדום מדבר-צין נגבה, מקצה תימן. 
<B>טו,ב</B> ויהי להם גבול נגב, מקצה ים המלח, מן-הלשון, הפונה נגבה. 
<B>טו,ג</B> ויצא אל-מנגב למעלה עקרבים, ועבר צינה, ועלה מנגב, לקדש ברנע; ועבר חצרון ועלה אדרה, ונסב הקרקעה. 
<B>טו,ד</B> ועבר עצמונה, ויצא נחל מצריים, והיו תוצאות הגבול, ימה; זה-יהיה לכם, גבול נגב. 
<B>טו,ה</B> וגבול קדמה ים המלח, עד-קצה הירדן; וגבול לפאת צפונה, מלשון הים, מקצה, הירדן. 
<B>טו,ו</B> ועלה הגבול, בית חוגלה, ועבר, מצפון לבית הערבה; ועלה הגבול, אבן בוהן בן-ראובן. 
<B>טו,ז</B> ועלה הגבול דבירה, מעמק עכור, וצפונה פונה אל-הגלגל אשר-נוכח למעלה אדומים, אשר מנגב לנחל; ועבר הגבול אל-מי-עין שמש, והיו תוצאותיו אל-עין רוגל. 
<B>טו,ח</B> ועלה הגבול גיא בן-הינום, אל-כתף היבוסי מנגב--היא, ירושלים; ועלה הגבול אל-ראש ההר, אשר על-פני גיא-הינום ימה, אשר בקצה עמק-רפאים, צפונה. 
<B>טו,ט</B> ותאר הגבול מראש ההר, אל-מעיין מי נפתוח, ויצא, אל-ערי הר-עפרון; ותאר הגבול בעלה, היא קרית יערים. 
<B>טו,י</B> ונסב הגבול מבעלה ימה, אל-הר שעיר, ועבר אל-כתף הר-יערים מצפונה, היא כסלון; וירד בית-שמש, ועבר תמנה. 
<B>טו,יא</B> ויצא הגבול אל-כתף עקרון, צפונה, ותאר הגבול שיכרונה, ועבר הר-הבעלה ויצא יבנאל; והיו תוצאות הגבול, ימה. 
<B>טו,יב</B> וגבול ים, הימה הגדול וגבול; זה גבול בני-יהודה, סביב--למשפחותם. 
<B>טו,יג</B> ולכלב בן-יפונה, נתן חלק בתוך בני-יהודה, אל-פי יהוה, ליהושוע--את-קרית ארבע אבי הענק, היא חברון. 
<B>טו,יד</B> ויורש משם כלב, את-שלושה בני הענק--את-ששיי ואת-אחימן ואת-תלמיי, ילידי הענק. 
<B>טו,טו</B> ויעל משם, אל-יושבי דביר; ושם-דביר לפנים, קרית-ספר. 
<B>טו,טז</B> ויאמר כלב, אשר-יכה את-קרית-ספר ולכדה--ונתתי לו את-עכסה בתי, לאישה. 
<B>טו,יז</B> וילכדה עותניאל בן-קנז, אחי כלב; וייתן-לו את-עכסה בתו, לאישה. 
<B>טו,יח</B> ויהי בבואה, ותסיתהו לשאול מאת-אביה שדה, ותצנח, מעל החמור; ויאמר-לה כלב, מה-לך. 
<B>טו,יט</B> ותאמר תנה-לי ברכה, כי ארץ הנגב נתתני, ונתת לי, גולות מים; וייתן-לה, את גולות עילייות, ואת, גולות תחתייות.  {פ}</P>

<P><B>טו,כ</B> זאת, נחלת מטה בני-יהודה--למשפחותם. 
<B>טו,כא</B> ויהיו הערים, מקצה למטה בני-יהודה, אל-גבול אדום, בנגבה--קבצאל ועדר, ויגור. 
<B>טו,כב</B> וקינה ודימונה, ועדעדה. 
<B>טו,כג</B> וקדש וחצור, ויתנן. 
<B>טו,כד</B> זיף וטלם, ובעלות. 
<B>טו,כה</B> וחצור חדתה וקרייות, חצרון היא חצור. 
<B>טו,כו</B> אמם ושמע, ומולדה. 
<B>טו,כז</B> וחצר גדה וחשמון, ובית פלט. 
<B>טו,כח</B> וחצר שועל ובאר שבע, ובזיותיה. 
<B>טו,כט</B> בעלה ועיים, ועצם. 
<B>טו,ל</B> ואלתולד וכסיל, וחורמה. 
<B>טו,לא</B> וציקלג ומדמנה, וסנסנה. 
<B>טו,לב</B> ולבאות ושלחים, ועין ורימון:  כל-ערים עשרים ותשע, וחצריהן.  {ס}</P>

<P><B>טו,לג</B> בשפילה--אשתאול וצורעה, ואשנה. 
<B>טו,לד</B> וזנוח ועין גנים, תפוח והעינם. 
<B>טו,לה</B> ירמות, ועדולם, שוכה, ועזקה. 
<B>טו,לו</B> ושעריים, ועדיתיים, והגדרה, וגדרותיים:  ערים ארבע-עשרה, וחצריהן.  {ס}</P>

<P><B>טו,לז</B> צנן וחדשה, ומגדל-גד. 
<B>טו,לח</B> ודלען והמצפה, ויוקתאל. 
<B>טו,לט</B> לכיש ובוצקת, ועגלון. 
<B>טו,מ</B> וכבון ולחמס, וכתליש. 
<B>טו,מא</B> וגדרות, בית-דגון ונעמה ומקדה:  ערים שש-עשרה, וחצריהן.  {ס}</P>

<P><B>טו,מב</B> לבנה ועתר, ועשן. 
<B>טו,מג</B> ויפתח ואשנה, ונציב. 
<B>טו,מד</B> וקעילה ואכזיב, ומרשה:  ערים תשע, וחצריהן.  {ס}</P>

<P><B>טו,מה</B> עקרון ובנותיה, וחצריה. 
<B>טו,מו</B> מעקרון, וימה:  כול אשר-על-יד אשדוד, וחצריהן.  {ס}</P>

<P><B>טו,מז</B> אשדוד בנותיה וחצריה, עזה בנותיה וחצריה--עד-נחל מצריים; והים הגדול, וגבול.  {ס}</P>

<P><B>טו,מח</B> ובהר--שמיר ויתיר, ושוכה. 
<B>טו,מט</B> ודנה וקרית-סנה, היא דביר.  {ס}</P>

<P><B>טו,נ</B> וענב ואשתמה, וענים. 
<B>טו,נא</B> וגושן וחולון, וגילה:  ערים אחת-עשרה, וחצריהן.  {ס}</P>

<P><B>טו,נב</B> ארב ורומה, ואשען. 
<B>טו,נג</B> וינום ובית-תפוח, ואפקה. 
<B>טו,נד</B> וחומטה, וקרית ארבע היא חברון--וציעור:  ערים תשע, וחצריהן.  {ס}</P>

<P><B>טו,נה</B> מעון כרמל, וזיף ויוטה. 
<B>טו,נו</B> ויזרעאל ויוקדעם, וזנוח. 
<B>טו,נז</B> הקין, גבעה ותמנה:  ערים עשר, וחצריהן.  {ס}</P>

<P><B>טו,נח</B> חלחול בית-צור, וגדור. 
<B>טו,נט</B> ומערת ובית-ענות, ואלתקון:  ערים שש, וחצריהן.  {פ}</P>

<P><B>טו,ס</B> קרית-בעל, היא קרית יערים--והרבה:  ערים שתיים, וחצריהן.  {ס}</P>

<P><B>טו,סא</B> במדבר--בית, הערבה, מידין, וסככה. 
<B>טו,סב</B> והנבשן ועיר-המלח, ועין גדי:  ערים שש, וחצריהן. 
<B>טו,סג</B> ואת-היבוסי יושבי ירושלים, לא-יכלו בני-יהודה להורישם; ויישב היבוסי את-בני יהודה, בירושלים, עד, היום הזה.  {פ}</P>

<P><B>טז,א</B> וייצא הגורל לבני יוסף, מירדן יריחו, למי יריחו, מזרחה; המדבר, עולה מיריחו בהר--בית-אל. 
<B>טז,ב</B> ויצא מבית-אל, לוזה; ועבר אל-גבול הארכי, עטרות. 
<B>טז,ג</B> וירד-ימה אל-גבול היפלטי, עד גבול בית-חורון תחתון--ועד-גזר; והיו תוצאותיו, ימה. 
<B>טז,ד</B> וינחלו בני-יוסף, מנשה ואפריים. 
<B>טז,ה</B> ויהי גבול בני-אפריים, למשפחותם; ויהי גבול נחלתם, מזרחה, עטרות אדר, עד-בית חורון עליון. 
<B>טז,ו</B> ויצא הגבול הימה, המכמתת מצפון, ונסב הגבול מזרחה, תאנת שילה; ועבר אותו, ממזרח ינוחה. 
<B>טז,ז</B> וירד מינוחה, עטרות ונערתה; ופגע, ביריחו, ויצא, הירדן. 
<B>טז,ח</B> מתפוח ילך הגבול ימה, נחל קנה, והיו תוצאותיו, הימה; זאת, נחלת מטה בני-אפריים--למשפחותם. 
<B>טז,ט</B> והערים, המבדלות לבני אפריים, בתוך, נחלת בני-מנשה--כל-הערים, וחצריהן. 
<B>טז,י</B> ולא הורישו, את-הכנעני היושב בגזר; ויישב הכנעני בקרב אפריים, עד-היום הזה, ויהי, למס-עובד.  {פ}</P>

<P><B>יז,א</B> ויהי הגורל למטה מנשה, כי-הוא בכור יוסף--למכיר בכור מנשה אבי הגלעד, כי הוא היה איש מלחמה, ויהי-לו, הגלעד והבשן. 
<B>יז,ב</B> ויהי לבני מנשה הנותרים, למשפחותם--לבני אביעזר ולבני-חלק ולבני אשריאל ולבני-שכם, ולבני-חפר ולבני שמידע; אלה בני מנשה בן-יוסף, הזכרים--למשפחותם. 
<B>יז,ג</B> ולצלופחד בן-חפר בן-גלעד בן-מכיר בן-מנשה, לא-היו לו בנים--כי אם-בנות; ואלה, שמות בנותיו--מחלה ונועה, חוגלה מלכה ותרצה. 
<B>יז,ד</B> ותקרבנה לפני אלעזר הכוהן ולפני יהושוע בן-נון, ולפני הנשיאים לאמור, יהוה ציווה את-משה, לתת-לנו נחלה בתוך אחינו; וייתן להם אל-פי יהוה, נחלה, בתוך, אחי אביהן. 
<B>יז,ה</B> וייפלו חבלי-מנשה, עשרה--לבד מארץ הגלעד, והבשן, אשר, מעבר לירדן. 
<B>יז,ו</B> כי בנות מנשה, נחלו נחלה בתוך בניו; וארץ, הגלעד, הייתה, לבני-מנשה הנותרים. 
<B>יז,ז</B> ויהי גבול-מנשה, מאשר, המכמתת, אשר על-פני שכם; והלך הגבול אל-הימין, אל-יושבי עין תפוח. 
<B>יז,ח</B> למנשה, הייתה ארץ תפוח; ותפוח אל-גבול מנשה, לבני אפריים. 
<B>יז,ט</B> וירד הגבול נחל קנה נגבה לנחל, ערים האלה לאפריים, בתוך, ערי מנשה; וגבול מנשה מצפון לנחל, ויהי תוצאותיו הימה. 
<B>יז,י</B> נגבה לאפריים, וצפונה למנשה, ויהי הים, גבולו; ובאשר יפגעון מצפון, וביששכר ממזרח. 
<B>יז,יא</B> ויהי למנשה ביששכר ובאשר, בית-שאן ובנותיה ויבלעם ובנותיה ואת-יושבי דור ובנותיה ויושבי עין-דור ובנותיה, ויושבי תענך ובנותיה, ויושבי מגידו ובנותיה--שלושת, הנפת. 
<B>יז,יב</B> ולא יכלו בני מנשה, להוריש את-הערים האלה; ויואל, הכנעני, לשבת, בארץ הזאת. 
<B>יז,יג</B> ויהי, כי חזקו בני ישראל, וייתנו את-הכנעני, למס; והורש, לא הורישו.  {ס}</P>

<P><B>יז,יד</B> וידברו בני יוסף, את-יהושוע לאמור:  מדוע נתת לי נחלה, גורל אחד וחבל אחד, ואני עם-רב, עד אשר-עד-כה בירכני יהוה. 
<B>יז,טו</B> ויאמר אליהם יהושוע, אם-עם-רב אתה עלה לך היערה, וביראת לך שם, בארץ הפריזי והרפאים:  כי-אץ לך, הר-אפריים. 
<B>יז,טז</B> ויאמרו בני יוסף, לא-יימצא לנו ההר; ורכב ברזל, בכל-הכנעני היושב בארץ-העמק, לאשר בבית-שאן ובנותיה, ולאשר בעמק יזרעאל. 
<B>יז,יז</B> ויאמר יהושוע אל-בית יוסף, לאפריים ולמנשה לאמור:  עם-רב אתה, וכוח גדול לך--לא-יהיה לך, גורל אחד. 
<B>יז,יח</B> כי הר יהיה-לך, כי-יער הוא, וביראתו, והיה לך תוצאותיו:  כי-תוריש את-הכנעני, כי רכב ברזל לו--כי חזק, הוא.  {פ}</P>

<P><B>יח,א</B> וייקהלו כל-עדת בני-ישראל, שילה, וישכינו שם, את-אוהל מועד; והארץ נכבשה, לפניהם. 
<B>יח,ב</B> וייוותרו בבני ישראל, אשר לא-חלקו את-נחלתם--שבעה, שבטים. 
<B>יח,ג</B> ויאמר יהושוע, אל-בני ישראל:  עד-אנה, אתם מתרפים, לבוא לרשת את-הארץ, אשר נתן לכם יהוה אלוהי אבותיכם. 
<B>יח,ד</B> הבו לכם שלושה אנשים, לשבט; ואשלחם, ויקומו ויתהלכו בארץ ויכתבו אותה לפי נחלתם--ויבואו אליי. 
<B>יח,ה</B> והתחלקו אותה, לשבעה חלקים:  יהודה יעמוד על-גבולו, מנגב, ובית יוסף יעמדו על-גבולם, מצפון. 
<B>יח,ו</B> ואתם תכתבו את-הארץ, שבעה חלקים, והבאתם אליי, הנה; ויריתי לכם גורל פה, לפני יהוה אלוהינו. 
<B>יח,ז</B> כי אין-חלק ללויים בקרבכם, כי-כהונת יהוה נחלתו; וגד וראובן וחצי שבט המנשה לקחו נחלתם, מעבר לירדן מזרחה, אשר נתן להם, משה עבד יהוה. 
<B>יח,ח</B> ויקומו האנשים, וילכו; ויצו יהושוע את-ההולכים לכתוב את-הארץ לאמור, לכו והתהלכו בארץ וכתבו אותה ושובו אליי, ופה אשליך לכם גורל לפני יהוה, בשילה. 
<B>יח,ט</B> וילכו האנשים ויעברו בארץ, ויכתבוה לערים לשבעה חלקים על-ספר; ויבואו אל-יהושוע אל-המחנה, שילה. 
<B>יח,י</B> וישלך להם יהושוע גורל בשילה, לפני יהוה; ויחלק-שם יהושוע את-הארץ לבני ישראל, כמחלקותם.  {פ}</P>

<P><B>יח,יא</B> ויעל, גורל מטה בני-בנימין--למשפחותם; וייצא, גבול גורלם, בין בני יהודה, ובין בני יוסף. 
<B>יח,יב</B> ויהי להם הגבול לפאת צפונה, מן-הירדן; ועלה הגבול אל-כתף יריחו מצפון, ועלה בהר ימה, והיו תוצאותיו, מדברה בית אוון. 
<B>יח,יג</B> ועבר משם הגבול לוזה, אל-כתף לוזה נגבה--היא, בית-אל; וירד הגבול, עטרות אדר, על-ההר, אשר מנגב לבית-חורון תחתון. 
<B>יח,יד</B> ותאר הגבול ונסב לפאת-ים נגבה, מן-ההר אשר על-פני בית-חורון נגבה, והיו תוצאותיו אל-קרית-בעל היא קרית יערים, עיר בני יהודה; זאת, פאת-ים. 
<B>יח,טו</B> ופאת-נגבה, מקצה קרית יערים; ויצא הגבול, ימה, ויצא, אל-מעיין מי נפתוח. 
<B>יח,טז</B> וירד הגבול אל-קצה ההר, אשר על-פני גיא בן-הינום, אשר בעמק רפאים, צפונה; וירד גיא הינום אל-כתף היבוסי, נגבה, וירד, עין רוגל. 
<B>יח,יז</B> ותאר מצפון, ויצא עין שמש, ויצא אל-גלילות, אשר-נוכח מעלה אדומים; וירד, אבן בוהן בן-ראובן. 
<B>יח,יח</B> ועבר אל-כתף מול-הערבה, צפונה; וירד, הערבתה. 
<B>יח,יט</B> ועבר הגבול אל-כתף בית-חוגלה, צפונה, והיו תוצאות הגבול אל-לשון ים-המלח צפונה, אל-קצה הירדן נגבה; זה, גבול נגב. 
<B>יח,כ</B> והירדן יגבול-אותו, לפאת-קדמה:  זאת נחלת בני בנימין לגבולותיה, סביב--למשפחותם.  {פ}</P>

<P><B>יח,כא</B> והיו הערים, למטה בני בנימין--למשפחותיהם:  יריחו ובית-חוגלה, ועמק קציץ. 
<B>יח,כב</B> ובית הערבה וצמריים, ובית-אל. 
<B>יח,כג</B> והעווים והפרה, ועופרה. 
<B>יח,כד</B> וכפר העמונה והעופני, וגבע:  ערים שתים-עשרה, וחצריהן. 
<B>יח,כה</B> גבעון והרמה, ובארות. 
<B>יח,כו</B> והמצפה והכפירה, והמוצה. 
<B>יח,כז</B> ורקם וירפאל, ותראלה. 
<B>יח,כח</B> וצלע האלף והיבוסי היא ירושלים, גבעת קרית--ערים ארבע-עשרה, וחצריהן:  זאת נחלת בני-בנימין, למשפחותם.  {פ}</P>

<P><B>יט,א</B> וייצא הגורל השני, לשמעון--למטה בני-שמעון, למשפחותם; ויהי, נחלתם, בתוך, נחלת בני-יהודה. 
<B>יט,ב</B> ויהי להם, בנחלתם--באר-שבע ושבע, ומולדה. 
<B>יט,ג</B> וחצר שועל ובלה, ועצם. 
<B>יט,ד</B> ואלתולד ובתול, וחורמה. 
<B>יט,ה</B> וציקלג ובית-המרכבות, וחצר סוסה. 
<B>יט,ו</B> ובית לבאות, ושרוחן:  ערים שלוש-עשרה, וחצריהן. 
<B>יט,ז</B> עין רימון, ועתר ועשן:  ערים ארבע, וחצריהן. 
<B>יט,ח</B> וכל-החצרים, אשר סביבות הערים האלה, עד-בעלת באר, ראמת נגב:  זאת, נחלת מטה בני-שמעון--למשפחותם. 
<B>יט,ט</B> מחבל בני יהודה, נחלת בני שמעון:  כי-היה חלק בני-יהודה, רב מהם, וינחלו בני-שמעון, בתוך נחלתם.  {פ}</P>

<P><B>יט,י</B> ויעל הגורל השלישי, לבני זבולון למשפחותם; ויהי גבול נחלתם, עד-שריד. 
<B>יט,יא</B> ועלה גבולם לימה ומרעלה, ופגע בדבשת; ופגע, אל-הנחל, אשר, על-פני יוקנעם. 
<B>יט,יב</B> ושב משריד, קדמה מזרח השמש, על-גבול כסלות, תבור; ויצא אל-הדברת, ועלה יפיע. 
<B>יט,יג</B> ומשם עבר קדמה מזרחה, גיתה חפר עיתה קצין; ויצא רימון המתואר, הנעה. 
<B>יט,יד</B> ונסב אותו הגבול, מצפון חנתון; והיו, תוצאותיו, גיא, יפתח-אל. 
<B>יט,טו</B> וקטת ונהלל ושמרון, וידאלה ובית לחם:  ערים שתים-עשרה, וחצריהן. 
<B>יט,טז</B> זאת נחלת בני-זבולון, למשפחותם--הערים האלה, וחצריהן.  {פ}</P>

<P><B>יט,יז</B> ליששכר--יצא, הגורל הרביעי:  לבני יששכר, למשפחותם. 
<B>יט,יח</B> ויהי, גבולם--יזרעאלה והכסולות, ושונם. 
<B>יט,יט</B> וחפריים ושיאון, ואנחרת. 
<B>יט,כ</B> והרבית וקשיון, ואבץ. 
<B>יט,כא</B> ורמת ועין-גנים ועין חדה, ובית פצץ. 
<B>יט,כב</B> ופגע הגבול בתבור ושחצימה ובית שמש, והיו תוצאות גבולם הירדן:  ערים שש-עשרה, וחצריהן. 
<B>יט,כג</B> זאת, נחלת מטה בני-יששכר--למשפחותם:  הערים, וחצריהן.  {פ}</P>

<P><B>יט,כד</B> וייצא הגורל החמישי, למטה בני-אשר למשפחותם. 
<B>יט,כה</B> ויהי, גבולם--חלקת וחלי, ובטן ואכשף. 
<B>יט,כו</B> ואלמלך ועמעד, ומשאל; ופגע בכרמל הימה, ובשיחור לבנת. 
<B>יט,כז</B> ושב מזרח השמש, בית דגון, ופגע בזבולון ובגיא יפתח-אל צפונה בית העמק, ונעיאל; ויצא אל-כבול, משמאל. 
<B>יט,כח</B> ועברון ורחוב, וחמון וקנה, עד, צידון רבה. 
<B>יט,כט</B> ושב הגבול הרמה, ועד-עיר מבצר-צור; ושב הגבול חוסה, והיו תוצאותיו הימה מחבל אכזיבה. 
<B>יט,ל</B> ועומה ואפק, ורחוב:  ערים עשרים ושתיים, וחצריהן. 
<B>יט,לא</B> זאת, נחלת מטה בני-אשר--למשפחותם:  הערים האלה, וחצריהן.  {פ}</P>

<P><B>יט,לב</B> לבני נפתלי, יצא הגורל השישי--לבני נפתלי, למשפחותם. 
<B>יט,לג</B> ויהי גבולם, מחלף מאילון בצעננים ואדמי הנקב ויבנאל--עד-לקום; ויהי תוצאותיו, הירדן. 
<B>יט,לד</B> ושב הגבול ימה אזנות תבור, ויצא משם חוקוקה; ופגע בזבולון מנגב, ובאשר פגע מים, וביהודה, הירדן מזרח השמש. 
<B>יט,לה</B> וערי, מבצר--הצידים צר, וחמת רקת וכינרת. 
<B>יט,לו</B> ואדמה והרמה, וחצור. 
<B>יט,לז</B> וקדש ואדרעי, ועין חצור. 
<B>יט,לח</B> ויראון, ומגדל-אל, חורם ובית-ענת, ובית שמש:  ערים תשע-עשרה, וחצריהן. 
<B>יט,לט</B> זאת, נחלת מטה בני-נפתלי--למשפחותם:  הערים, וחצריהן.  {פ}</P>

<P><B>יט,מ</B> למטה בני-דן, למשפחותם, יצא, הגורל השביעי. 
<B>יט,מא</B> ויהי, גבול נחלתם--צורעה ואשתאול, ועיר שמש. 
<B>יט,מב</B> ושעלבין ואיילון, ויתלה. 
<B>יט,מג</B> ואילון ותמנתה, ועקרון. 
<B>יט,מד</B> ואלתקה וגיבתון, ובעלת. 
<B>יט,מה</B> ויהוד ובני-ברק, וגת-רימון. 
<B>יט,מו</B> ומי הירקון, והרקון; עם-הגבול, מול יפו. 
<B>יט,מז</B> וייצא גבול-בני-דן, מהם; ויעלו בני-דן ויילחמו עם-לשם וילכדו אותה ויכו אותה לפי-חרב, ויירשו אותה ויישבו בה, ויקראו ללשם דן, כשם דן אביהם. 
<B>יט,מח</B> זאת, נחלת מטה בני-דן--למשפחותם:  הערים האלה, וחצריהן.  {ס}</P>

<P><B>יט,מט</B> ויכלו לנחול-את-הארץ, לגבולותיה; וייתנו בני-ישראל נחלה ליהושוע בן-נון, בתוכם. 
<B>יט,נ</B> על-פי יהוה נתנו לו, את-העיר אשר שאל--את-תמנת-סרח, בהר אפריים; ויבנה את-העיר, ויישב בה. 
<B>יט,נא</B> אלה הנחלות אשר ניחלו אלעזר הכוהן ויהושוע בן-נון וראשי האבות למטות בני-ישראל בגורל בשילה, לפני יהוה--פתח, אוהל מועד; ויכלו, מחלק את-הארץ.  {פ}</P>

<P><B>כ,א</B> וידבר יהוה, אל-יהושוע לאמור. 
<B>כ,ב</B> דבר אל-בני ישראל, לאמור:  תנו לכם את-ערי המקלט, אשר-דיברתי אליכם ביד-משה. 
<B>כ,ג</B> לנוס שמה רוצח, מכה-נפש בשגגה בבלי-דעת; והיו לכם למקלט, מגואל הדם. 
<B>כ,ד</B> ונס אל-אחת מהערים האלה, ועמד פתח שער העיר, ודיבר באוזני זקני העיר-ההיא, את-דבריו; ואספו אותו העירה אליהם, ונתנו-לו מקום וישב עימם. 
<B>כ,ה</B> וכי ירדוף גואל הדם, אחריו, ולא-יסגירו את-הרוצח, בידו:  כי בבלי-דעת הכה את-ריעהו, ולא-שונא הוא לו מתמול שלשום. 
<B>כ,ו</B> וישב בעיר ההיא, עד-עומדו לפני העדה למשפט, עד-מות הכוהן הגדול, אשר יהיה בימים ההם; אז ישוב הרוצח, ובא אל-עירו ואל-ביתו--אל-העיר, אשר-נס משם. 
<B>כ,ז</B> ויקדישו את-קדש בגליל, בהר נפתלי, ואת-שכם, בהר אפריים; ואת-קרית ארבע היא חברון, בהר יהודה. 
<B>כ,ח</B> ומעבר לירדן יריחו, מזרחה, נתנו את-בצר במדבר במישור, ממטה ראובן; ואת-ראמות בגלעד ממטה-גד, ואת-גולן בבשן ממטה מנשה. 
<B>כ,ט</B> אלה היו ערי המועדה לכול בני ישראל, ולגר הגר בתוכם, לנוס שמה, כל-מכה-נפש בשגגה; ולא ימות, ביד גואל הדם, עד-עומדו, לפני העדה.  {פ}</P>

<P><B>כא,א</B> וייגשו, ראשי אבות הלויים, אל-אלעזר הכוהן, ואל-יהושוע בן-נון; ואל-ראשי אבות המטות, לבני ישראל. 
<B>כא,ב</B> וידברו אליהם בשילה, בארץ כנען לאמור, יהוה ציווה ביד-משה, לתת-לנו ערים לשבת; ומגרשיהן, לבהמתנו.  {פ}</P>

<P><B>כא,ג</B> וייתנו בני-ישראל ללויים מנחלתם, אל-פי יהוה, את-הערים האלה, ואת-מגרשיהן. 
<B>כא,ד</B> וייצא הגורל, למשפחות הקהתי; ויהי לבני אהרון הכוהן מן-הלויים, ממטה יהודה וממטה השמעוני וממטה בנימין בגורל--ערים, שלוש עשרה.  {ס}</P>

<P><B>כא,ה</B> ולבני קהת הנותרים, ממשפחות מטה-אפריים וממטה-דן ומחצי מטה מנשה בגורל--ערים עשר.  {ס}</P>

<P><B>כא,ו</B> ולבני גרשון, ממשפחות מטה-יששכר וממטה-אשר וממטה נפתלי ומחצי מטה מנשה בבשן בגורל--ערים, שלוש עשרה.  {ס}</P>

<P><B>כא,ז</B> לבני מררי למשפחותם, ממטה ראובן וממטה-גד וממטה זבולון--ערים, שתים עשרה.  {ס}</P>

<P><B>כא,ח</B> וייתנו בני-ישראל ללויים, את-הערים האלה ואת-מגרשיהן, כאשר ציווה יהוה ביד-משה, בגורל.  {פ}</P>

<P><B>כא,ט</B> וייתנו, ממטה בני יהודה, וממטה, בני שמעון--את הערים האלה, אשר-יקרא אתהן בשם. 
<B>כא,י</B> ויהי לבני אהרון, ממשפחות הקהתי מבני לוי:  כי להם היה הגורל, ראשונה. 
<B>כא,יא</B> וייתנו להם את-קרית ארבע אבי הענוק, היא חברון--בהר יהודה; ואת-מגרשיה, סביבותיה. 
<B>כא,יב</B> ואת-שדה העיר, ואת-חצריה, נתנו לכלב בן-יפונה, באחוזתו.  {ס}</P>

<P><B>כא,יג</B> ולבני אהרון הכוהן, נתנו את-עיר מקלט הרוצח--את-חברון, ואת-מגרשיה; ואת-לבנה, ואת-מגרשיה. 
<B>כא,יד</B> ואת-יתיר, ואת-מגרשיה, ואת-אשתמוע, ואת-מגרשיה. 
<B>כא,טו</B> ואת-חולון, ואת-מגרשיה, ואת-דביר, ואת-מגרשיה. 
<B>כא,טז</B> ואת-עין ואת-מגרשיה, ואת-יוטה ואת-מגרשיה, את-בית שמש, ואת-מגרשיה:  ערים תשע--מאת, שני השבטים האלה.  {ס}</P>

<P><B>כא,יז</B> וממטה בנימין, את-גבעון ואת-מגרשיה, את-גבע, ואת-מגרשיה. 
<B>כא,יח</B> את-ענתות, ואת-מגרשיה, ואת-עלמון, ואת-מגרשיה:  ערים, ארבע. 
<B>כא,יט</B> כל-ערי בני-אהרון, הכוהנים--שלוש-עשרה ערים, ומגרשיהן.  {ס}</P>

<P><B>כא,כ</B> ולמשפחות בני-קהת הלויים, הנותרים מבני קהת; ויהי ערי גורלם, ממטה אפריים. 
<B>כא,כא</B> וייתנו להם את-עיר מקלט הרוצח, את-שכם ואת-מגרשיה--בהר אפריים; ואת-גזר, ואת-מגרשיה. 
<B>כא,כב</B> ואת-קבציים, ואת-מגרשיה, ואת-בית חורון, ואת-מגרשיה:  ערים, ארבע.  {ס}</P>

<P><B>כא,כג</B> וממטה-דן--את-אלתקא, ואת-מגרשיה; את-גיבתון, ואת-מגרשיה. 
<B>כא,כד</B> את-איילון, ואת-מגרשיה, את-גת-רימון, ואת-מגרשיה:  ערים, ארבע. 
<B>כא,כה</B> וממחצית, מטה מנשה--את-תענך ואת-מגרשיה, ואת-גת רימון ואת-מגרשיה:  ערים, שתיים. 
<B>כא,כו</B> כל-ערים עשר, ומגרשיהן, למשפחות בני-קהת, הנותרים.  {ס}</P>

<P><B>כא,כז</B> ולבני גרשון, ממשפחות הלויים--מחצי מטה מנשה את-עיר מקלט הרוצח, את-גולן בבשן ואת-מגרשיה ואת-בעשתרה ואת-מגרשיה:  ערים, שתיים.  {ס}</P>

<P><B>כא,כח</B> וממטה יששכר, את-קשיון ואת-מגרשיה; את-דברת, ואת-מגרשיה. 
<B>כא,כט</B> את-ירמות, ואת-מגרשיה, את-עין גנים, ואת-מגרשיה:  ערים, ארבע.  {ס}</P>

<P><B>כא,ל</B> וממטה אשר, את-משאל ואת-מגרשיה; את-עבדון, ואת-מגרשיה. 
<B>כא,לא</B> את-חלקת, ואת-מגרשיה, ואת-רחוב, ואת-מגרשיה:  ערים, ארבע.  {ס}</P>

<P><B>כא,לב</B> וממטה נפתלי את-עיר מקלט הרוצח, את-קדש בגליל ואת-מגרשיה ואת-חמות דאר ואת-מגרשיה, ואת-קרתן, ואת-מגרשיה:  ערים, שלוש. 
<B>כא,לג</B> כל-ערי הגרשוני, למשפחותם--שלוש-עשרה עיר, ומגרשיהן.  {ס}</P>

<P><B>כא,לד</B> ולמשפחות בני-מררי, הלויים הנותרים--מאת מטה זבולון, את-יוקנעם ואת-מגרשיה; את-קרתה, ואת-מגרשיה. 
<B>כא,לה</B> את-דמנה, ואת-מגרשיה, את-נהלל, ואת-מגרשיה:  ערים, ארבע.  {ס}</P>

<P><B>כא,לו</B> וממטה-גד, את-עיר מקלט הרוצח, את-רמות בגלעד, ואת-מגרשיה; ואת-מחניים, ואת-מגרשיה. 
<B>כא,לז</B> את-חשבון, ואת-מגרשיה, את-יעזר, ואת-מגרשיה:  כל-ערים, ארבע. 
<B>כא,לח</B> כל-הערים לבני מררי, למשפחותם, הנותרים, ממשפחות הלויים; ויהי, גורלם--ערים, שתים עשרה. 
<B>כא,לט</B> כול ערי הלויים, בתוך אחוזת בני-ישראל--ערים ארבעים ושמונה, ומגרשיהן. 
<B>כא,מ</B> תהיינה, הערים האלה--עיר עיר, ומגרשיה סביבותיה:  כן, לכל-הערים האלה.  {ס}</P>

<P><B>כא,מא</B> וייתן יהוה, לישראל, את-כל-הארץ, אשר נשבע לתת לאבותם; ויירשוה, ויישבו בה. 
<B>כא,מב</B> וינח יהוה להם מסביב, ככול אשר-נשבע לאבותם; ולא-עמד איש בפניהם, מכל-אויביהם--את כל-אויביהם, נתן יהוה בידם. 
<B>כא,מג</B> לא-נפל דבר--מכול הדבר הטוב, אשר-דיבר יהוה אל-בית ישראל:  הכול, בא.  {פ}</P>

<P><B>כב,א</B> אז יקרא יהושוע, לראובני ולגדי, ולחצי, מטה מנשה. 
<B>כב,ב</B> ויאמר אליהם--אתם שמרתם, את כל-אשר ציווה אתכם משה עבד יהוה; ותשמעו בקולי, לכול אשר-ציוויתי אתכם. 
<B>כב,ג</B> לא-עזבתם את-אחיכם, זה ימים רבים, עד, היום הזה; ושמרתם--את-משמרת, מצות יהוה אלוהיכם. 
<B>כב,ד</B> ועתה, הניח יהוה אלוהיכם לאחיכם, כאשר, דיבר להם; ועתה פנו ולכו לכם לאוהליכם, אל-ארץ אחוזתכם, אשר נתן לכם משה עבד יהוה, בעבר הירדן. 
<B>כב,ה</B> רק שמרו מאוד, לעשות את-המצוה ואת-התורה אשר ציווה אתכם משה עבד-יהוה, לאהבה את-יהוה אלוהיכם וללכת בכל-דרכיו ולשמור מצוותיו, ולדובקה-בו; ולעובדו, בכל-לבבכם ובכל-נפשכם. 
<B>כב,ו</B> ויברכם, יהושוע; וישלחם, וילכו אל-אוהליהם.  {פ}</P>

<P><B>כב,ז</B> ולחצי שבט המנשה, נתן משה בבשן, ולחצייו נתן יהושוע עם-אחיהם, בעבר הירדן ימה; וגם כי שילחם יהושוע, אל-אוהליהם--ויברכם. 
<B>כב,ח</B> ויאמר אליהם לאמור, בנכסים רבים שובו אל-אוהליכם ובמקנה רב-מאוד, בכסף ובזהב ובנחושת ובברזל ובשלמות, הרבה מאוד; חלקו שלל-אויביכם, עם-אחיכם.  {פ}</P>

<P><B>כב,ט</B> וישובו וילכו בני-ראובן ובני-גד וחצי שבט המנשה, מאת בני ישראל, משילה, אשר בארץ-כנען--ללכת אל-ארץ הגלעד, אל-ארץ אחוזתם אשר נאחזו-בה, על-פי יהוה, ביד-משה. 
<B>כב,י</B> ויבואו אל-גלילות הירדן, אשר בארץ כנען; ויבנו בני-ראובן ובני-גד וחצי שבט המנשה שם מזבח, על-הירדן--מזבח גדול, למראה. 
<B>כב,יא</B> וישמעו בני-ישראל, לאמור:  הנה בנו בני-ראובן ובני-גד וחצי שבט המנשה את-המזבח, אל-מול ארץ כנען--אל-גלילות הירדן, אל-עבר בני ישראל. 
<B>כב,יב</B> וישמעו, בני ישראל; וייקהלו כל-עדת בני-ישראל, שילה, לעלות עליהם, לצבא.  {פ}</P>

<P><B>כב,יג</B> וישלחו בני-ישראל אל-בני-ראובן ואל-בני-גד, ואל-חצי שבט-מנשה--אל-ארץ הגלעד:  את-פינחס, בן-אלעזר הכוהן. 
<B>כב,יד</B> ועשרה נשיאים, עימו--נשיא אחד נשיא אחד לבית אב, לכול מטות ישראל; ואיש ראש בית-אבותם המה, לאלפי ישראל. 
<B>כב,טו</B> ויבואו אל-בני-ראובן ואל-בני-גד, ואל-חצי שבט-מנשה--אל-ארץ הגלעד; וידברו איתם, לאמור. 
<B>כב,טז</B> כה אמרו כול עדת יהוה, מה-המעל הזה אשר מעלתם באלוהי ישראל, לשוב היום, מאחרי יהוה--בבנותכם לכם מזבח, למרודכם היום ביהוה. 
<B>כב,יז</B> המעט-לנו, את-עוון פעור, אשר לא-היטהרנו ממנו, עד היום הזה; ויהי הנגף, בעדת יהוה. 
<B>כב,יח</B> ואתם תשובו היום, מאחרי יהוה; והיה, אתם תמרדו היום ביהוה, ומחר, אל-כל-עדת ישראל יקצוף. 
<B>כב,יט</B> ואך אם-טמאה ארץ אחוזתכם, עברו לכם אל-ארץ אחוזת יהוה אשר שכן-שם משכן יהוה, והיאחזו, בתוכנו; וביהוה אל-תמרודו, ואותנו אל-תמרודו, בבנותכם לכם מזבח, מבלעדי מזבח יהוה אלוהינו. 
<B>כב,כ</B> הלוא עכן בן-זרח, מעל מעל בחרם, ועל-כל-עדת ישראל, היה קצף:  והוא איש אחד, לא גווע בעוונו.  {ס}</P>

<P><B>כב,כא</B> ויענו בני-ראובן ובני-גד, וחצי שבט המנשה; וידברו, את-ראשי אלפי ישראל. 
<B>כב,כב</B> אל אלוהים יהוה אל אלוהים יהוה, הוא יודע, וישראל, הוא יידע:  אם-במרד ואם-במעל ביהוה, אל-תושיענו היום הזה. 
<B>כב,כג</B> לבנות לנו מזבח, לשוב מאחרי יהוה; ואם-להעלות עליו עולה ומנחה, ואם-לעשות עליו זבחי שלמים--יהוה, הוא יבקש. 
<B>כב,כד</B> ואם-לא מדאגה מדבר, עשינו את-זאת לאמור:  מחר, יאמרו בניכם לבנינו לאמור, מה-לכם, וליהוה אלוהי ישראל. 
<B>כב,כה</B> וגבול נתן-יהוה בינינו וביניכם בני-ראובן ובני-גד, את-הירדן--אין-לכם חלק, ביהוה; והשביתו בניכם את-בנינו, לבלתי ירוא את-יהוה. 
<B>כב,כו</B> ונאמר--נעשה-נא לנו, לבנות את-המזבח:  לא לעולה, ולא לזבח. 
<B>כב,כז</B> כי עד הוא בינינו וביניכם, ובין דורותינו אחרינו, לעבוד את-עבודת יהוה לפניו, בעולותינו ובזבחינו ובשלמינו:  ולא-יאמרו בניכם מחר לבנינו, אין-לכם חלק ביהוה. 
<B>כב,כח</B> ונאמר--והיה כי-יאמרו אלינו ואל-דורותינו, מחר; ואמרנו ראו את-תבנית מזבח יהוה אשר-עשו אבותינו, לא לעולה ולא לזבח--כי-עד הוא, בינינו וביניכם. 
<B>כב,כט</B> חלילה לנו ממנו למרוד ביהוה, ולשוב היום מאחרי יהוה, לבנות מזבח, לעולה למנחה ולזבח--מלבד, מזבח יהוה אלוהינו, אשר, לפני משכנו.  {פ}</P>

<P><B>כב,ל</B> וישמע פינחס הכוהן, ונשיאי העדה וראשי אלפי ישראל אשר איתו, את-הדברים, אשר דיברו בני-ראובן ובני-גד ובני מנשה; וייטב, בעיניהם. 
<B>כב,לא</B> ויאמר פינחס בן-אלעזר הכוהן אל-בני-ראובן ואל-בני-גד ואל-בני מנשה, היום ידענו כי-בתוכנו יהוה, אשר לא-מעלתם ביהוה, המעל הזה; אז, הצלתם את-בני ישראל--מיד יהוה. 
<B>כב,לב</B> וישב פינחס בן-אלעזר הכוהן והנשיאים מאת בני-ראובן ומאת בני-גד מארץ הגלעד, אל-ארץ כנען--אל-בני ישראל; וישיבו אותם, דבר. 
<B>כב,לג</B> וייטב הדבר, בעיני בני ישראל, ויברכו אלוהים, בני ישראל; ולא אמרו, לעלות עליהם לצבא, לשחת את-הארץ, אשר בני-ראובן ובני-גד יושבים בה. 
<B>כב,לד</B> ויקראו בני-ראובן ובני-גד, למזבח:  כי עד הוא בינותינו, כי יהוה האלוהים.  {פ}</P>

<P><B>כג,א</B> ויהי, מימים רבים, אחרי אשר-הניח יהוה לישראל מכל-אויביהם, מסביב; ויהושוע זקן, בא בימים. 
<B>כג,ב</B> ויקרא יהושוע, לכל-ישראל--לזקניו ולראשיו, ולשופטיו ולשוטריו; ויאמר אליהם--אני זקנתי, באתי בימים. 
<B>כג,ג</B> ואתם ראיתם, את כל-אשר עשה יהוה אלוהיכם לכל-הגויים האלה--מפניכם:  כי יהוה אלוהיכם, הוא הנלחם לכם. 
<B>כג,ד</B> ראו הפלתי לכם את-הגויים הנשארים האלה, בנחלה--לשבטיכם:  מן-הירדן, וכל-הגויים אשר הכרתי, והים הגדול, מבוא השמש. 
<B>כג,ה</B> ויהוה אלוהיכם, הוא יהדופם מפניכם, והוריש אותם, מלפניכם; וירשתם, את-ארצם, כאשר דיבר יהוה אלוהיכם, לכם. 
<B>כג,ו</B> וחזקתם מאוד--לשמור ולעשות, את כל-הכתוב בספר תורת משה:  לבלתי סור-ממנו, ימין ושמאל. 
<B>כג,ז</B> לבלתי-בוא בגויים האלה, הנשארים האלה איתכם; ובשם אלוהיהם לא-תזכירו, ולא תשביעו, ולא תעבדום, ולא תשתחוו להם. 
<B>כג,ח</B> כי אם-ביהוה אלוהיכם, תדבקו, כאשר עשיתם, עד היום הזה. 
<B>כג,ט</B> ויורש יהוה מפניכם, גויים גדולים ועצומים; ואתם, לא-עמד איש בפניכם, עד, היום הזה. 
<B>כג,י</B> איש-אחד מכם, ירדוף-אלף:  כי יהוה אלוהיכם, הוא הנלחם לכם, כאשר, דיבר לכם. 
<B>כג,יא</B> ונשמרתם מאוד, לנפשותיכם, לאהבה, את-יהוה אלוהיכם. 
<B>כג,יב</B> כי אם-שוב תשובו, ודבקתם ביתר הגויים האלה, הנשארים האלה, איתכם; והתחתנתם בהם ובאתם בהם, והם בכם. 
<B>כג,יג</B> ידוע, תדעו, כי לא יוסיף יהוה אלוהיכם להוריש את-הגויים האלה, מלפניכם; והיו לכם לפח ולמוקש, ולשוטט בצידיכם ולצנינים בעיניכם, עד-אבודכם מעל האדמה הטובה הזאת, אשר נתן לכם יהוה אלוהיכם. 
<B>כג,יד</B> והנה אנוכי הולך היום, בדרך כל-הארץ; וידעתם בכל-לבבכם ובכל-נפשכם, כי לא-נפל דבר אחד מכול הדברים הטובים אשר דיבר יהוה אלוהיכם עליכם--הכול באו לכם, לא-נפל ממנו דבר אחד. 
<B>כג,טו</B> והיה, כאשר-בא עליכם כל-הדבר הטוב, אשר דיבר יהוה אלוהיכם, אליכם:  כן יביא יהוה עליכם, את כל-הדבר הרע--עד-השמידו אותכם מעל האדמה הטובה הזאת, אשר נתן לכם יהוה אלוהיכם. 
<B>כג,טז</B> בעוברכם את-ברית יהוה אלוהיכם, אשר ציווה אתכם, והלכתם ועבדתם אלוהים אחרים, והשתחוויתם להם--וחרה אף-יהוה, בכם, ואבדתם מהרה, מעל הארץ הטובה אשר נתן לכם.  {פ}</P>

<P><B>כד,א</B> ויאסוף יהושוע את-כל-שבטי ישראל, שכמה; ויקרא לזקני ישראל ולראשיו, ולשופטיו ולשוטריו, ויתייצבו, לפני האלוהים. 
<B>כד,ב</B> ויאמר יהושוע אל-כל-העם, כה-אמר יהוה אלוהי ישראל, בעבר הנהר ישבו אבותיכם מעולם, תרח אבי אברהם ואבי נחור; ויעבדו, אלוהים אחרים. 
<B>כד,ג</B> ואקח את-אביכם את-אברהם, מעבר הנהר, ואולך אותו, בכל-ארץ כנען; וארבה, את-זרעו, ואתן-לו, את-יצחק. 
<B>כד,ד</B> ואתן ליצחק, את-יעקוב ואת-עשיו; ואתן לעשיו את-הר שעיר, לרשת אותו, ויעקוב ובניו, ירדו מצריים. 
<B>כד,ה</B> ואשלח את-משה ואת-אהרון, ואגוף את-מצריים, כאשר עשיתי, בקרבו; ואחר, הוצאתי אתכם. 
<B>כד,ו</B> ואוציא את-אבותיכם ממצריים, ותבואו הימה; וירדפו מצריים אחרי אבותיכם, ברכב ובפרשים--ים-סוף. 
<B>כד,ז</B> ויצעקו אל-יהוה, וישם מאפל ביניכם ובין המצרים ויבא עליו את-הים ויכסהו, ותראינה עיניכם, את אשר-עשיתי במצריים; ותשבו במדבר, ימים רבים. 
<B>כד,ח</B> ואביא אתכם, אל-ארץ האמורי היושב בעבר הירדן, ויילחמו, איתכם; ואתן אותם בידכם ותירשו את-ארצם, ואשמידם מפניכם. 
<B>כד,ט</B> ויקם בלק בן-ציפור מלך מואב, ויילחם בישראל; וישלח, ויקרא לבלעם בן-בעור--לקלל אתכם. 
<B>כד,י</B> ולא אביתי, לשמוע לבלעם; ויברך ברוך אתכם, ואציל אתכם מידו. 
<B>כד,יא</B> ותעברו את-הירדן, ותבואו אל-יריחו, ויילחמו בכם בעלי-יריחו האמורי והפריזי והכנעני והחיתי והגרגשי, החיווי והיבוסי; ואתן אותם, בידכם. 
<B>כד,יב</B> ואשלח לפניכם, את-הצרעה, ותגרש אותם מפניכם, שני מלכי האמורי:  לא בחרבך, ולא בקשתך. 
<B>כד,יג</B> ואתן לכם ארץ אשר לא-יגעת בה, וערים אשר לא-בניתם, ותשבו, בהם; כרמים וזיתים אשר לא-נטעתם, אתם אוכלים. 
<B>כד,יד</B> ועתה יראו את-יהוה, ועבדו אותו--בתמים ובאמת; והסירו את-אלוהים, אשר עבדו אבותיכם בעבר הנהר ובמצריים, ועבדו, את-יהוה. 
<B>כד,טו</B> ואם רע בעיניכם לעבוד את-יהוה, בחרו לכם היום את-מי תעבודון--אם את-אלוהים אשר-עבדו אבותיכם אשר מעבר הנהר, ואם את-אלוהי האמורי אשר אתם יושבים בארצם; ואנוכי וביתי, נעבוד את-יהוה.  {פ}</P>

<P><B>כד,טז</B> ויען העם, ויאמר, חלילה לנו, מעזוב את-יהוה--לעבוד, אלוהים אחרים. 
<B>כד,יז</B> כי יהוה אלוהינו, הוא המעלה אותנו ואת-אבותינו מארץ מצריים מבית עבדים; ואשר עשה לעינינו, את-האותות הגדולות האלה, וישמרנו בכל-הדרך אשר הלכנו בה, ובכול העמים אשר עברנו בקרבם. 
<B>כד,יח</B> ויגרש יהוה את-כל-העמים, ואת-האמורי יושב הארץ--מפנינו; גם-אנחנו נעבוד את-יהוה, כי-הוא אלוהינו. 
<B>כד,יט</B> ויאמר יהושוע אל-העם, לא תוכלו לעבוד את-יהוה--כי-אלוהים קדושים, הוא:  אל-קנוא הוא, לא-יישא לפשעכם ולחטאותיכם. 
<B>כד,כ</B> כי תעזבו את-יהוה, ועבדתם אלוהי נכר; ושב והרע לכם וכילה אתכם, אחרי אשר-היטיב לכם. 
<B>כד,כא</B> ויאמר העם, אל-יהושוע:  לא, כי את-יהוה נעבוד. 
<B>כד,כב</B> ויאמר יהושוע אל-העם, עדים אתם בכם, כי-אתם בחרתם לכם את-יהוה, לעבוד אותו; ויאמרו, עדים. 
<B>כד,כג</B> ועתה, הסירו את-אלוהי הנכר אשר בקרבכם; והטו, את-לבבכם, אל-יהוה, אלוהי ישראל. 
<B>כד,כד</B> ויאמרו העם, אל-יהושוע:  את-יהוה אלוהינו נעבוד, ובקולו נשמע. 
<B>כד,כה</B> ויכרות יהושוע ברית לעם, ביום ההוא; וישם לו חוק ומשפט, בשכם. 
<B>כד,כו</B> ויכתוב יהושוע את-הדברים האלה, בספר תורת אלוהים; וייקח, אבן גדולה, ויקימהא שם, תחת האלה אשר במקדש יהוה.  {פ}</P>

<P><B>כד,כז</B> ויאמר יהושוע אל-כל-העם, הנה האבן הזאת תהיה-בנו לעדה--כי-היא שמעה את כל-אמרי יהוה, אשר דיבר עימנו; והייתה בכם לעדה, פן-תכחשון באלוהיכם. 
<B>כד,כח</B> וישלח יהושוע את-העם, איש לנחלתו.  {פ}</P>

<P><B>כד,כט</B> ויהי, אחרי הדברים האלה, וימת יהושוע בן-נון, עבד יהוה--בן-מאה ועשר, שנים. 
<B>כד,ל</B> ויקברו אותו בגבול נחלתו, בתמנת-סרח אשר בהר-אפריים, מצפון, להר-געש. 
<B>כד,לא</B> ויעבוד ישראל את-יהוה, כול ימי יהושוע; וכול ימי הזקנים, אשר האריכו ימים אחרי יהושוע, ואשר ידעו את כל-מעשה יהוה, אשר עשה לישראל. 
<B>כד,לב</B> ואת-עצמות יוסף אשר-העלו בני-ישראל ממצריים, קברו בשכם, בחלקת השדה אשר קנה יעקוב מאת בני-חמור אבי-שכם, במאה קשיטה; ויהיו לבני-יוסף, לנחלה. 
<B>כד,לג</B> ואלעזר בן-אהרון, מת; ויקברו אותו, בגבעת פינחס בנו, אשר ניתן-לו, בהר אפריים.  {ש}</P>
</BODY></HTML>
