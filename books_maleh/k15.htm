<!DOCTYPE HTML PUBLIC "-//W3C//DTD HTML 4.01 Transitional//EN">
<HTML DIR="RTL" LANG="HE">
<HEAD>
<meta http-equiv="Content-Type" content="text/html; charset=Windows-1255">
<!--Copyright 2002 Mechon Mamre, 12 Hayyim Vital, Jerusalem-->
<LINK REL="stylesheet" HREF="k.css" TYPE="text/css">
<TITLE>תנ"ך בכתיב מלא - עמוס</TITLE>
<SCRIPT TYPE="text/javascript" SRC="hm.js"></SCRIPT>
</HEAD>
<BODY>

<H1>עמוס</H1>

<P><B>א,א</B> דברי עמוס, אשר-היה בנוקדים מתקוע:  אשר חזה על-ישראל בימי עוזייה מלך-יהודה, ובימי ירובעם בן-יואש מלך ישראל--שנתיים, לפני הרעש. 
<B>א,ב</B> ויאמר--יהוה מציון ישאג, ומירושלים ייתן קולו; ואבלו נאות הרועים, ויבש ראש הכרמל.  {פ}</P>

<P><B>א,ג</B> כה, אמר יהוה, על-שלושה פשעי דמשק, ועל-ארבעה לא אשיבנו:  על-דושם בחרוצות הברזל, את-הגלעד. 
<B>א,ד</B> ושילחתי אש, בבית חזאל; ואכלה, ארמנות בן-הדד. 
<B>א,ה</B> ושברתי, בריח דמשק, והכרתי יושב מבקעת-אוון, ותומך שבט מבית עדן; וגלו עם-ארם קירה, אמר יהוה.  {פ}</P>

<P><B>א,ו</B> כה, אמר יהוה, על-שלושה פשעי עזה, ועל-ארבעה לא אשיבנו:  על-הגלותם גלות שלמה, להסגיר לאדום. 
<B>א,ז</B> ושילחתי אש, בחומת עזה; ואכלה, ארמנותיה. 
<B>א,ח</B> והכרתי יושב מאשדוד, ותומך שבט מאשקלון; והשיבותי ידי על-עקרון, ואבדו שארית פלשתים--אמר, אדוניי יהוה.  {פ}</P>

<P><B>א,ט</B> כה, אמר יהוה, על-שלושה פשעי-צור, ועל-ארבעה לא אשיבנו:  על-הסגירם גלות שלמה, לאדום, ולא זכרו, ברית אחים. 
<B>א,י</B> ושילחתי אש, בחומת צור; ואכלה, ארמנותיה.  {פ}</P>

<P><B>א,יא</B> כה, אמר יהוה, על-שלושה פשעי אדום, ועל-ארבעה לא אשיבנו:  על-רודפו בחרב אחיו, ושיחת רחמיו, ויטרוף לעד אפו, ועברתו שמרה נצח. 
<B>א,יב</B> ושילחתי אש, בתימן; ואכלה, ארמנות בוצרה.  {פ}</P>

<P><B>א,יג</B> כה, אמר יהוה, על-שלושה פשעי בני-עמון, ועל-ארבעה לא אשיבנו:  על-בקעם הרות הגלעד, למען הרחיב את-גבולם. 
<B>א,יד</B> והצתי אש בחומת רבה, ואכלה ארמנותיה; בתרועה ביום מלחמה, בסער ביום סופה. 
<B>א,טו</B> והלך מלכם, בגולה; הוא ושריו יחדיו, אמר יהוה.  {פ}</P>

<P><B>ב,א</B> כה, אמר יהוה, על-שלושה פשעי מואב, ועל-ארבעה לא אשיבנו:  על-שורפו עצמות מלך-אדום, לשיד. 
<B>ב,ב</B> ושילחתי-אש במואב, ואכלה ארמנות הקרייות; ומת בשאון מואב, בתרועה בקול שופר. 
<B>ב,ג</B> והכרתי שופט, מקרבה; וכל-שריה אהרוג עימו, אמר יהוה.  {פ}</P>

<P><B>ב,ד</B> כה, אמר יהוה, על-שלושה פשעי יהודה, ועל-ארבעה לא אשיבנו:  על-מואסם את-תורת יהוה, וחוקיו לא שמרו, ויתעום כזביהם, אשר-הלכו אבותם אחריהם. 
<B>ב,ה</B> ושילחתי אש, ביהודה; ואכלה, ארמנות ירושלים.  {פ}</P>

<P><B>ב,ו</B> כה, אמר יהוה, על-שלושה פשעי ישראל, ועל-ארבעה לא אשיבנו:  על-מכרם בכסף צדיק, ואביון בעבור נעליים. 
<B>ב,ז</B> השואפים על-עפר-ארץ בראש דלים, ודרך ענווים יטו; ואיש ואביו, ילכו אל-הנערה, למען חלל, את-שם קודשי. 
<B>ב,ח</B> ועל-בגדים חבולים יטו, אצל כל-מזבח; ויין ענושים ישתו, בית אלוהיהם. 
<B>ב,ט</B> ואנוכי השמדתי את-האמורי, מפניהם, אשר כגובה ארזים גובהו, וחסון הוא כאלונים; ואשמיד פרייו ממעל, ושורשיו מתחת. 
<B>ב,י</B> ואנוכי העליתי אתכם, מארץ מצריים; ואולך אתכם במדבר ארבעים שנה, לרשת את-ארץ האמורי. 
<B>ב,יא</B> ואקים מבניכם לנביאים, ומבחוריכם לנזירים; האף אין-זאת בני ישראל, נאום-יהוה. 
<B>ב,יב</B> ותשקו את-הנזירים, יין; ועל-הנביאים ציוויתם לאמור, לא תינבאו. 
<B>ב,יג</B> הנה אנוכי מעיק, תחתיכם, כאשר תעיק העגלה, המלאה לה עמיר. 
<B>ב,יד</B> ואבד מנוס מקל, וחזק לא-יאמץ כוחו; וגיבור, לא-ימלט נפשו. 
<B>ב,טו</B> ותופש הקשת לא יעמוד, וקל ברגליו לא ימלט; ורוכב הסוס, לא ימלט נפשו. 
<B>ב,טז</B> ואמיץ ליבו, בגיבורים--ערום ינוס ביום-ההוא, נאום-יהוה.  {פ}</P>

<P><B>ג,א</B> שמעו את-הדבר הזה, אשר דיבר יהוה עליכם--בני ישראל:  על כל-המשפחה, אשר העליתי מארץ מצריים לאמור. 
<B>ג,ב</B> רק אתכם ידעתי, מכול משפחות האדמה; על-כן אפקוד עליכם, את כל-עוונותיכם. 
<B>ג,ג</B> הילכו שניים, יחדיו, בלתי, אם-נועדו. 
<B>ג,ד</B> הישאג אריה ביער, וטרף אין לו; הייתן כפיר קולו ממעונתו, בלתי אם-לכד. 
<B>ג,ה</B> התיפול ציפור על-פח הארץ, ומוקש אין לה; היעלה-פח, מן-האדמה, ולכוד, לא ילכוד. 
<B>ג,ו</B> אם-ייתקע שופר בעיר, ועם לא יחרדו; אם-תהיה רעה בעיר, ויהוה לא עשה. 
<B>ג,ז</B> כי לא יעשה אדוניי יהוה, דבר, כי אם-גלה סודו, אל-עבדיו הנביאים. 
<B>ג,ח</B> אריה שאג, מי לא יירא; אדוניי יהוה דיבר, מי לא יינבא. 
<B>ג,ט</B> השמיעו על-ארמנות באשדוד, ועל-ארמנות בארץ מצריים; ואמרו, היאספו על-הרי שומרון, וראו מהומות רבות בתוכה, ועשוקים בקרבה. 
<B>ג,י</B> ולא-ידעו עשות-נכוחה, נאום-יהוה; האוצרים חמס ושוד, בארמנותיהם.  {פ}</P>

<P><B>ג,יא</B> לכן, כה אמר אדוניי יהוה, צר, וסביב הארץ; והוריד ממך עוזך, ונבוזו ארמנותייך. 
<B>ג,יב</B> כה, אמר יהוה, כאשר יציל הרועה מפי הארי שתי כרעיים, או בדל-אוזן--כן יינצלו בני ישראל, היושבים בשומרון, בפאת מיטה, ובדמשק ערש. 
<B>ג,יג</B> שמעו והעידו, בבית יעקוב--נאום-אדוניי יהוה, אלוהי הצבאות. 
<B>ג,יד</B> כי, ביום פוקדי פשעי-ישראל--עליו:  ופקדתי, על-מזבחות בית-אל, ונגדעו קרנות המזבח, ונפלו לארץ. 
<B>ג,טו</B> והכיתי בית-החורף, על-בית הקיץ; ואבדו בתי השן, וספו בתים רבים--נאום-יהוה.  {ס}</P>

<P><B>ד,א</B> שמעו הדבר הזה, פרות הבשן אשר בהר שומרון, העושקות דלים, הרוצצות אביונים; האומרות לאדוניהם, הביאה ונשתה. 
<B>ד,ב</B> נשבע אדוניי יהוה בקודשו, כי הנה ימים באים עליכם; ונישא אתכם בצינות, ואחריתכן בסירות דוגה. 
<B>ד,ג</B> ופרצים תצאנה, אישה נגדה; והשלכתנה ההרמונה, נאום-יהוה. 
<B>ד,ד</B> בואו בית-אל ופשעו, הגלגל הרבו לפשוע; והביאו לבוקר זבחיכם, לשלושת ימים מעשרותיכם. 
<B>ד,ה</B> וקטר מחמץ תודה, וקראו נדבות השמיעו:  כי כן אהבתם בני ישראל, נאום אדוניי יהוה. 
<B>ד,ו</B> וגם-אני נתתי לכם נקיון שיניים, בכל-עריכם, וחוסר לחם, בכול מקומותיכם; ולא-שבתם עדיי, נאום-יהוה. 
<B>ד,ז</B> וגם אנוכי מנעתי מכם את-הגשם, בעוד שלושה חודשים לקציר, והמטרתי על-עיר אחת, ועל-עיר אחת לא אמטיר; חלקה אחת תימטר, וחלקה אשר-לא-תמטיר עליה תיבש. 
<B>ד,ח</B> ונעו שתיים שלוש ערים אל-עיר אחת, לשתות מים--ולא ישבעו; ולא-שבתם עדיי, נאום-יהוה. 
<B>ד,ט</B> הכיתי אתכם, בשידפון וביירקון--הרבות גנותיכם וכרמיכם ותאניכם וזיתיכם, יאכל הגזם; ולא-שבתם עדיי, נאום-יהוה.  {ס}</P>

<P><B>ד,י</B> שילחתי בכם דבר, בדרך מצריים--הרגתי בחרב בחוריכם, עם שבי סוסיכם; ואעלה באוש מחניכם, ובאפכם, ולא-שבתם עדיי, נאום-יהוה. 
<B>ד,יא</B> הפכתי בכם, כמהפכת אלוהים את-סדום ואת-עמורה, ותהיו, כאוד מוצל משריפה; ולא-שבתם עדיי, נאום-יהוה. 
<B>ד,יב</B> לכן, כה אעשה-לך ישראל:  עקב כי-זאת אעשה-לך, היכון לקראת-אלוהיך ישראל. 
<B>ד,יג</B> כי הנה יוצר הרים ובורא רוח, ומגיד לאדם מה-שיחו, עושה שחר עיפה, ודורך על-במותי ארץ--יהוה אלוהי-צבאות, שמו.  {פ}</P>

<P><B>ה,א</B> שמעו את-הדבר הזה, אשר אנוכי נושא עליכם קינה--בית ישראל. 
<B>ה,ב</B> נפלה לא-תוסיף קום, בתולת ישראל; ניטשה על-אדמתה, אין מקימה. 
<B>ה,ג</B> כי כה אמר אדוניי יהוה, העיר היוצאת אלף תשאיר מאה; והיוצאת מאה תשאיר עשרה, לבית ישראל. 
<B>ה,ד</B> כי כה אמר יהוה, לבית ישראל:  דרשוני, וחיו. 
<B>ה,ה</B> ואל-תדרשו, בית-אל, והגלגל לא תבואו, ובאר שבע לא תעבורו:  כי הגלגל גלה יגלה, ובית-אל יהיה לאוון. 
<B>ה,ו</B> דרשו את-יהוה, וחיו:  פן-יצלח כאש בית יוסף, ואכלה ואין-מכבה לבית-אל. 
<B>ה,ז</B> ההופכים ללענה, משפט; וצדקה, לארץ הניחו. 
<B>ה,ח</B> עושה כימה וכסיל, והופך לבוקר צלמוות, ויום, לילה החשיך; הקורא למי-הים, וישפכם על-פני הארץ--יהוה שמו. 
<B>ה,ט</B> המבליג שוד, על-עז; ושוד, על-מבצר יבוא. 
<B>ה,י</B> שנאו בשער, מוכיח; ודובר תמים, יתעבו. 
<B>ה,יא</B> לכן יען בושסכם על-דל, ומשאת-בר תקחו ממנו--בתי גזית בניתם, ולא-תשבו בם; כרמי-חמד נטעתם, ולא תשתו את-יינם. 
<B>ה,יב</B> כי ידעתי רבים פשעיכם, ועצומים חטאותיכם; צוררי צדיק לוקחי כופר, ואביונים בשער הטו. 
<B>ה,יג</B> לכן, המשכיל בעת ההיא--יידום:  כי עת רעה, היא. 
<B>ה,יד</B> דרשו-טוב ואל-רע, למען תחיו; ויהי-כן יהוה אלוהי-צבאות, איתכם--כאשר אמרתם. 
<B>ה,טו</B> שנאו-רע ואהבו טוב, והציגו בשער משפט; אוליי, יחנן יהוה אלוהי-צבאות--שארית יוסף.  {ס}</P>

<P><B>ה,טז</B> לכן כה-אמר יהוה אלוהי צבאות, אדוניי, בכל-רחובות מספד, ובכל-חוצות יאמרו הו-הו; וקראו איכר אל-אבל, ומספד אל-יודעי נהי. 
<B>ה,יז</B> ובכל-כרמים, מספד:  כי-אעבור בקרבך, אמר יהוה.  {פ}</P>

<P><B>ה,יח</B> הוי המתאווים, את-יום יהוה:  למה-זה לכם יום יהוה, הוא-חושך ולא-אור. 
<B>ה,יט</B> כאשר ינוס איש מפני הארי, ופגעו הדוב; ובא הבית--וסמך ידו על-הקיר, ונשכו הנחש. 
<B>ה,כ</B> הלוא-חושך יום יהוה, ולא-אור; ואפל, ולא-נוגה לו. 
<B>ה,כא</B> שנאתי מאסתי, חגיכם; ולא אריח, בעצרותיכם. 
<B>ה,כב</B> כי אם-תעלו-לי עולות ומנחותיכם, לא ארצה; ושלם מריאיכם, לא אביט. 
<B>ה,כג</B> הסר מעליי, המון שיריך; וזמרת נבליך, לא אשמע. 
<B>ה,כד</B> וייגל כמים, משפט; וצדקה, כנחל איתן. 
<B>ה,כה</B> הזבחים ומנחה הגשתם-לי במדבר, ארבעים שנה--בית ישראל. 
<B>ה,כו</B> ונשאתם, את סיכות מלככם, ואת, כיון צלמיכם--כוכב, אלוהיכם, אשר עשיתם, לכם. 
<B>ה,כז</B> והגליתי אתכם, מהלאה לדמשק:  אמר יהוה אלוהי-צבאות, שמו.  {פ}</P>

<P><B>ו,א</B> הוי השאננים בציון, והבוטחים בהר שומרון; נקובי ראשית הגויים, ובאו להם בית ישראל. 
<B>ו,ב</B> עברו כלנה וראו, ולכו משם חמת רבה; ורדו גת-פלשתים, הטובים מן-הממלכות האלה--אם-רב גבולם, מגבולכם. 
<B>ו,ג</B> המנדים, ליום רע; ותגישון, שבת חמס. 
<B>ו,ד</B> השוכבים על-מיטות שן, וסרוחים על-ערשותם; ואוכלים כרים מצאן, ועגלים מתוך מרבק. 
<B>ו,ה</B> הפורטים, על-פי הנבל, כדויד, חשבו להם כלי-שיר. 
<B>ו,ו</B> השותים במזרקי יין, וראשית שמנים ימשחו; ולא נחלו, על-שבר יוסף. 
<B>ו,ז</B> לכן עתה יגלו, בראש גולים; וסר, מרזח סרוחים. 
<B>ו,ח</B> נשבע אדוניי יהוה בנפשו, נאום-יהוה אלוהי צבאות, מתאב אנוכי את-גאון יעקוב, וארמנותיו שנאתי; והסגרתי, עיר ומלואה. 
<B>ו,ט</B> והיה, אם-ייוותרו עשרה אנשים בבית אחד--ומתו. 
<B>ו,י</B> ונשאו דודו ומסרפו, להוציא עצמים מן-הבית, ואמר לאשר בירכתי הבית העוד עימך, ואמר אפס; ואמר הס, כי לא להזכיר בשם יהוה.  {ס}</P>

<P><B>ו,יא</B> כי-הנה יהוה מצווה, והכה הבית הגדול רסיסים; והבית הקטון, בקיעים. 
<B>ו,יב</B> הירוצון בסלע סוסים, אם-יחרוש בבקרים:  כי-הפכתם לראש משפט, ופרי צדקה ללענה. 
<B>ו,יג</B> השמחים, ללא דבר:  האומרים--הלוא בחוזקנו, לקחנו לנו קרניים. 
<B>ו,יד</B> כי הנני מקים עליכם בית ישראל, נאום-יהוה אלוהי הצבאות--גוי; ולחצו אתכם מלבוא חמת, עד-נחל הערבה.  {פ}</P>

<P><B>ז,א</B> כה הראני, אדוניי יהוה, והנה יוצר גוביי, בתחילת עלות הלקש; והנה-לקש--אחר, גיזי המלך. 
<B>ז,ב</B> והיה, אם-כילה לאכול את-עשב הארץ, ואומר אדוניי יהוה סלח-נא, מי יקום יעקוב:  כי קטון, הוא. 
<B>ז,ג</B> ניחם יהוה, על-זאת:  לא תהיה, אמר יהוה. 
<B>ז,ד</B> כה הראני אדוניי יהוה, והנה קורא לריב באש אדוניי יהוה; ותאכל את-תהום רבה, ואכלה את-החלק. 
<B>ז,ה</B> ואומר, אדוניי יהוה חדל-נא--מי יקום, יעקוב:  כי קטון, הוא. 
<B>ז,ו</B> ניחם יהוה, על-זאת; גם-היא לא תהיה, אמר אדוניי יהוה.  {פ}</P>

<P><B>ז,ז</B> כה הראני, והנה אדוניי ניצב על-חומת אנך; ובידו, אנך. 
<B>ז,ח</B> ויאמר יהוה אליי, מה-אתה רואה עמוס, ואומר, אנך; ויאמר אדוניי, הנני שם אנך בקרב עמי ישראל--לא-אוסיף עוד, עבור לו. 
<B>ז,ט</B> ונשמו במות ישחק, ומקדשי ישראל יחרבו; וקמתי על-בית ירובעם, בחרב.  {ס}</P>

<P><B>ז,י</B> וישלח, אמציה כוהן בית-אל, אל-ירובעם מלך-ישראל, לאמור:  קשר עליך עמוס, בקרב בית ישראל--לא-תוכל הארץ, להכיל את-כל-דבריו. 
<B>ז,יא</B> כי-כה אמר עמוס, בחרב ימות ירובעם; וישראל--גלה יגלה, מעל אדמתו.  {ס}</P>

<P><B>ז,יב</B> ויאמר אמציה, אל-עמוס, חוזה, לך ברח-לך אל-ארץ יהודה; ואכול-שם לחם, ושם תינבא. 
<B>ז,יג</B> ובית-אל, לא-תוסיף עוד להינבא:  כי מקדש-מלך הוא, ובית ממלכה הוא. 
<B>ז,יד</B> ויען עמוס, ויאמר אל-אמציה, לא-נביא אנוכי, ולא בן-נביא אנוכי:  כי-בוקר אנוכי, ובולס שקמים. 
<B>ז,טו</B> וייקחני יהוה, מאחרי הצאן; ויאמר אליי יהוה, לך הינבא אל-עמי ישראל. 
<B>ז,טז</B> ועתה, שמע דבר-יהוה:  אתה אומר, לא תינבא על-ישראל, ולא תטיף, על-בית ישחק. 
<B>ז,יז</B> לכן כה-אמר יהוה, אשתך בעיר תזנה ובניך ובנותיך בחרב ייפולו, ואדמתך, בחבל תחולק; ואתה, על-אדמה טמאה תמות, וישראל, גלה יגלה מעל אדמתו.  {פ}</P>

<P><B>ח,א</B> כה הראני, אדוניי יהוה; והנה, כלוב קיץ. 
<B>ח,ב</B> ויאמר, מה-אתה רואה עמוס, ואומר, כלוב קיץ; ויאמר יהוה אליי, בא הקץ אל-עמי ישראל--לא-אוסיף עוד, עבור לו. 
<B>ח,ג</B> והילילו שירות היכל, ביום ההוא--נאום, אדוניי יהוה:  רב הפגר, בכל-מקום השליך הס.  {פ}</P>

<P><B>ח,ד</B> שמעו-זאת, השואפים אביון; ולשבית, עניי-ארץ. 
<B>ח,ה</B> לאמור, מתיי יעבור החודש ונשבירה שבר, והשבת, ונפתחה-בר--להקטין איפה ולהגדיל שקל, ולעוות מאזני מרמה. 
<B>ח,ו</B> לקנות בכסף דלים, ואביון בעבור נעליים; ומפל בר, נשביר. 
<B>ח,ז</B> נשבע יהוה, בגאון יעקוב; אם-אשכח לנצח, כל-מעשיהם. 
<B>ח,ח</B> העל זאת לא-תרגז הארץ, ואבל כל-יושב בה; ועלתה כאור כולה, ונגרשה ונשקעה כיאור מצריים.  {פ}</P>

<P><B>ח,ט</B> והיה ביום ההוא, נאום אדוניי יהוה, והבאתי השמש, בצוהריים; והחשכתי לארץ, ביום אור. 
<B>ח,י</B> והפכתי חגיכם לאבל, וכל-שיריכם לקינה, והעליתי על-כל-מותניים שק, ועל-כל-ראש קורחה; ושמתיה כאבל יחיד, ואחריתה כיום מר.  {פ}</P>

<P><B>ח,יא</B> הנה ימים באים, נאום אדוניי יהוה, והשלחתי רעב, בארץ:  לא-רעב ללחם, ולא-צמא למים--כי אם-לשמוע, את דברי יהוה. 
<B>ח,יב</B> ונעו מים עד-ים, ומצפון ועד-מזרח; ישוטטו לבקש את-דבר-יהוה, ולא ימצאו. 
<B>ח,יג</B> ביום ההוא תתעלפנה הבתולות היפות, והבחורים--בצמא. 
<B>ח,יד</B> הנשבעים, באשמת שומרון, ואמרו חי אלוהיך דן, וחי דרך באר-שבע; ונפלו, ולא-יקומו עוד.  {ס}</P>

<P><B>ט,א</B> ראיתי את-אדוניי ניצב על-המזבח, ויאמר הך הכפתור וירעשו הסיפים ובצעם בראש כולם, ואחריתם, בחרב אהרוג:  לא-ינוס להם נס, ולא-יימלט להם פליט. 
<B>ט,ב</B> אם-יחתרו בשאול, משם ידי תיקחם; ואם-יעלו, השמיים--משם, אורידם. 
<B>ט,ג</B> ואם-ייחבאו בראש הכרמל, משם אחפש ולקחתים; ואם-ייסתרו מנגד עיניי, בקרקע הים--משם אצווה את-הנחש, ונשכם. 
<B>ט,ד</B> ואם-ילכו בשבי לפני אויביהם, משם אצווה את-החרב והרגתם; ושמתי עיני עליהם לרעה, ולא לטובה. 
<B>ט,ה</B> ואדוניי יהוה הצבאות, הנוגע בארץ ותמוג, ואבלו, כל-יושבי בה; ועלתה כיאור כולה, ושקעה כיאור מצריים. 
<B>ט,ו</B> הבונה בשמיים מעלותיו, ואגודתו על-ארץ יסדה; הקורא למי-הים, וישפכם על-פני הארץ--יהוה שמו. 
<B>ט,ז</B> הלוא כבני כושיים אתם לי בני ישראל, נאום-יהוה:  הלוא את-ישראל, העליתי מארץ מצריים, ופלשתיים מכפתור, וארם מקיר. 
<B>ט,ח</B> הנה עיני אדוניי יהוה, בממלכה החטאה, והשמדתי אותה, מעל פני האדמה:  אפס, כי לא השמד אשמיד את-בית יעקוב--נאום-יהוה. 
<B>ט,ט</B> כי-הנה אנוכי מצווה, והניעותי בכל-הגויים את-בית ישראל, כאשר יינוע בכברה, ולא-ייפול צרור ארץ. 
<B>ט,י</B> בחרב ימותו, כול חטאי עמי:  האומרים, לא-תגיש ותקדים בעדינו--הרעה. 
<B>ט,יא</B> ביום ההוא, אקים את-סוכת דויד הנופלת; וגדרתי את-פרציהן, והריסותיו אקים, ובניתיה, כימי עולם. 
<B>ט,יב</B> למען יירשו את-שארית אדום, וכל-הגויים, אשר-נקרא שמי, עליהם:  נאום-יהוה, עושה זאת.  {פ}</P>

<P><B>ט,יג</B> הנה ימים באים, נאום-יהוה, וניגש חורש בקוצר, ודורך ענבים במושך הזרע; והטיפו ההרים עסיס, וכל-הגבעות תתמוגגנה. 
<B>ט,יד</B> ושבתי, את-שבות עמי ישראל, ובנו ערים נשמות וישבו, ונטעו כרמים ושתו את-יינם; ועשו גנות, ואכלו את-פריהם. 
<B>ט,טו</B> ונטעתים, על-אדמתם; ולא יינתשו עוד, מעל אדמתם אשר נתתי להם--אמר, יהוה אלוהיך.  {ש}</P>
</BODY></HTML>
