<!DOCTYPE HTML PUBLIC "-//W3C//DTD HTML 4.01 Transitional//EN">
<HTML DIR="RTL" LANG="HE">
<HEAD>
<meta http-equiv="Content-Type" content="text/html; charset=Windows-1255">
<!--Copyright 2002 Mechon Mamre, 12 Hayyim Vital, Jerusalem-->
<LINK REL="stylesheet" HREF="k.css" TYPE="text/css">
<TITLE>תנ"ך בכתיב מלא - שיר השירים</TITLE>
<SCRIPT TYPE="text/javascript" SRC="hm.js"></SCRIPT>
</HEAD>
<BODY>

<H1>שיר השירים</H1>

<P><B>א,א</B> <BIG>ש</BIG>יר השירים, אשר לשלמה. 
<B>א,ב</B> יישקני מנשיקות פיהו, כי-טובים דודיך מיין. 
<B>א,ג</B> לריח שמניך טובים, שמן תורק שמך; על-כן, עלמות אהבוך. 
<B>א,ד</B> מושכני, אחריך נרוצה; הביאני המלך חדריו, נגילה ונשמחה בך--נזכירה דודיך מיין, מישרים אהבוך.  {פ}</P>

<P><B>א,ה</B> שחורה אני ונאוה, בנות ירושלים; כאוהלי קדר, כיריעות שלמה. 
<B>א,ו</B> אל-תראוני שאני שחרחורת, ששזפתני השמש; בני אימי ניחרו-בי, שמוני נוטרה את-הכרמים--כרמי שלי, לא נטרתי. 
<B>א,ז</B> הגידה לי, שאהבה נפשי, איכה תרעה, איכה תרביץ בצוהריים; שלמה אהיה כעוטיה, על עדרי חבריך. 
<B>א,ח</B> אם-לא תדעי לך, היפה בנשים; צאי-לך בעקבי הצאן, ורעי את-גדייותייך, על, משכנות הרועים.  {פ}</P>

<P><B>א,ט</B> לסוסתי ברכבי פרעה, דימיתיך רעייתי. 
<B>א,י</B> נאוו לחייך בתורים, צווארך בחרוזים. 
<B>א,יא</B> תורי זהב נעשה-לך, עם נקודות הכסף. 
<B>א,יב</B> עד-שהמלך, במסיבו, נרדי, נתן ריחו. 
<B>א,יג</B> צרור המור דודי לי, בין שדיי ילין. 
<B>א,יד</B> אשכול הכופר דודי לי, בכרמי עין גדי.  {ס}</P>

<P><B>א,טו</B> הנך יפה רעייתי, הנך יפה עינייך יונים. 
<B>א,טז</B> הנך יפה דודי אף נעים, אף-ערשנו רעננה. 
<B>א,יז</B> קורות בתינו ארזים, רהיטנו ברותים. 
<B>ב,א</B> אני חבצלת השרון, שושנת העמקים. 
<B>ב,ב</B> כשושנה בין החוחים, כן רעייתי בין הבנות. 
<B>ב,ג</B> כתפוח בעצי היער, כן דודי בין הבנים; בצילו חימדתי וישבתי, ופרייו מתוק לחיכי. 
<B>ב,ד</B> הביאני אל-בית היין, ודגלו עליי אהבה. 
<B>ב,ה</B> סמכוני, באשישות--רפדוני, בתפוחים:  כי-חולת אהבה, אני. 
<B>ב,ו</B> שמאלו תחת לראשי, וימינו תחבקני. 
<B>ב,ז</B> השבעתי אתכם בנות ירושלים, בצבאות, או, באיילות השדה:  אם-תעירו ואם-תעוררו את-האהבה, עד שתחפץ.  {ס}</P>

<P><B>ב,ח</B> קול דודי, הנה-זה בא; מדלג, על-ההרים--מקפץ, על-הגבעות. 
<B>ב,ט</B> דומה דודי לצבי, או לעופר האיילים; הנה-זה עומד, אחר כותלנו--משגיח מן-החלונות, מציץ מן-החרכים. 
<B>ב,י</B> ענה דודי, ואמר לי:  קומי לך רעייתי יפתי, ולכי-לך. 
<B>ב,יא</B> כי-הנה הסתיו, עבר; הגשם, חלף הלך לו. 
<B>ב,יב</B> הניצנים נראו בארץ, עת הזמיר הגיע; וקול התור, נשמע בארצנו. 
<B>ב,יג</B> התאנה חנטה פגיה, והגפנים סמדר נתנו ריח; קומי לך רעייתי יפתי, ולכי-לך.  {ס}</P>

<P><B>ב,יד</B> יונתי בחגווי הסלע, בסתר המדרגה, הראיני את-מראייך, השמיעיני את-קולך:  כי-קולך ערב, ומראך נאוה.  {ס}</P>

<P><B>ב,טו</B> אחזו-לנו, שועלים--שועלים קטנים, מחבלים כרמים; וכרמינו, סמדר. 
<B>ב,טז</B> דודי לי ואני לו, הרועה בשושנים. 
<B>ב,יז</B> עד שיפוח היום, ונסו הצללים:  סוב דמה-לך דודי לצבי, או לעופר האיילים--על-הרי בתר.  {ס}</P>

<P><B>ג,א</B> על-משכבי, בלילות, ביקשתי, את שאהבה נפשי; ביקשתיו, ולא מצאתיו. 
<B>ג,ב</B> אקומה נא ואסובבה בעיר, בשווקים וברחובות--אבקשה, את שאהבה נפשי; ביקשתיו, ולא מצאתיו. 
<B>ג,ג</B> מצאוני, השומרים, הסובבים, בעיר:  את שאהבה נפשי, ראיתם. 
<B>ג,ד</B> כמעט, שעברתי מהם, עד שמצאתי, את שאהבה נפשי; אחזתיו, ולא ארפנו--עד-שהבאתיו אל-בית אימי, ואל-חדר הורתי. 
<B>ג,ה</B> השבעתי אתכם בנות ירושלים, בצבאות, או, באיילות השדה:  אם-תעירו ואם-תעוררו את-האהבה, עד שתחפץ.  {ס}</P>

<P><B>ג,ו</B> מי זאת, עולה מן-המדבר, כתימרות, עשן:  מקוטרת מור ולבונה, מכול אבקת רוכל. 
<B>ג,ז</B> הנה, מיטתו שלשלמה--שישים גיבורים, סביב לה:  מגיבורי, ישראל. 
<B>ג,ח</B> כולם אחוזי חרב, מלומדי מלחמה; איש חרבו על-ירכו, מפחד בלילות.  {ס}</P>

<P><B>ג,ט</B> אפריון, עשה לו המלך שלמה--מעצי, הלבנון. 
<B>ג,י</B> עמודיו, עשה כסף, רפידתו זהב, מרכבו ארגמן; תוכו רצוף אהבה, מבנות ירושלים. 
<B>ג,יא</B> צאנה וראינה בנות ציון, במלך שלמה--בעטרה, שעיטרה-לו אימו ביום חתונתו, וביום, שמחת ליבו.  {ס}</P>

<P><B>ד,א</B> הנך יפה רעייתי, הנך יפה--עינייך יונים, מבעד לצמתך; שערך כעדר העיזים, שגלשו מהר גלעד. 
<B>ד,ב</B> שינייך כעדר הקצובות, שעלו מן-הרחצה:  שכולם, מתאימות, ושכולה, אין בהם. 
<B>ד,ג</B> כחוט השני שפתותייך, ומדברך נאוה; כפלח הרימון רקתך, מבעד לצמתך. 
<B>ד,ד</B> כמגדל דויד צווארך, בנוי לתלפייות; אלף המגן תלוי עליו, כול שלטי הגיבורים. 
<B>ד,ה</B> שני שדייך כשני עופרים, תאומי צבייה, הרועים, בשושנים. 
<B>ד,ו</B> עד שיפוח היום, ונסו הצללים--אלך לי אל-הר המור, ואל-גבעת הלבונה. 
<B>ד,ז</B> כולך יפה רעייתי, ומום אין בך.  {ס}</P>

<P><B>ד,ח</B> איתי מלבנון כלה, איתי מלבנון תבואי; תשורי מראש אמנה, מראש שניר וחרמון, ממעונות אריות, מהררי נמרים. 
<B>ד,ט</B> ליבבתיני, אחותי כלה; ליבבתיני באחת מעינייך, באחד ענק מצוורונייך. 
<B>ד,י</B> מה-יפו דודייך, אחותי כלה; מה-טובו דודייך מיין, וריח שמנייך מכל-בשמים. 
<B>ד,יא</B> נופת תיטופנה שפתותייך, כלה; דבש וחלב תחת לשונך, וריח שלמותייך כריח לבנון.  {ס}</P>

<P><B>ד,יב</B> גן נעול, אחותי כלה; גל נעול, מעיין חתום. 
<B>ד,יג</B> שלחייך פרדס רימונים, עם פרי מגדים:  כפרים, עם-נרדים. 
<B>ד,יד</B> נרד וכרכום, קנה וקינמון, עם, כל-עצי לבונה; מור, ואהלות, עם, כל-ראשי בשמים. 
<B>ד,טו</B> מעיין גנים, באר מים חיים; ונוזלים, מן-לבנון. 
<B>ד,טז</B> עורי צפון ובואי תימן, הפיחי גני ייזלו בשמיו; יבוא דודי לגנו, ויאכל פרי מגדיו. 
<B>ה,א</B> באתי לגני, אחותי כלה--אריתי מורי עם-בשמי, אכלתי יערי עם-דבשי שתיתי ייני עם-חלבי; אכלו ריעים, שתו ושכרו דודים.  {ס}</P>

<P><B>ה,ב</B> אני ישנה, וליבי ער; קול דודי דופק, פתחי-לי אחותי רעייתי יונתי תמתי--שראשי נמלא-טל, קווצותיי רסיסי לילה. 
<B>ה,ג</B> פשטתי, את-כותונתי--איככה, אלבשנה; רחצתי את-רגליי, איככה אטנפם. 
<B>ה,ד</B> דודי, שלח ידו מן-החור, ומעיי, המו עליו. 
<B>ה,ה</B> קמתי אני, לפתוח לדודי; וידיי נטפו-מור, ואצבעותיי מור עובר, על, כפות המנעול. 
<B>ה,ו</B> פתחתי אני לדודי, ודודי חמק עבר; נפשי, יצאה בדברו--ביקשתיהו ולא מצאתיהו, קראתיו ולא ענני. 
<B>ה,ז</B> מצאוני השומרים הסובבים בעיר, הכוני פצעוני; נשאו את-רדידי מעליי, שומרי החומות. 
<B>ה,ח</B> השבעתי אתכם, בנות ירושלים:  אם-תמצאו, את-דודי--מה-תגידו לו, שחולת אהבה אני. 
<B>ה,ט</B> מה-דודך מדוד, היפה בנשים:  מה-דודך מדוד, שככה השבעתנו. 
<B>ה,י</B> דודי צח ואדום, דגול מרבבה. 
<B>ה,יא</B> ראשו, כתם פז; קווצותיו, תלתלים, שחורות, כעורב. 
<B>ה,יב</B> עיניו, כיונים על-אפיקי מים; רוחצות, בחלב--יושבות, על-מילאת. 
<B>ה,יג</B> לחייו כערוגת הבושם, מגדלות מרקחים; שפתותיו, שושנים--נוטפות, מור עובר. 
<B>ה,יד</B> ידיו גלילי זהב, ממולאים בתרשיש; מעיו עשת שן, מעולפת ספירים. 
<B>ה,טו</B> שוקיו עמודי שש, מיוסדים על-אדני-פז; מראהו, כלבנון--בחור, כארזים. 
<B>ה,טז</B> חיכו, ממתקים, וכולו, מחמדים; זה דודי וזה ריעי, בנות ירושלים. 
<B>ו,א</B> אנה הלך דודך, היפה בנשים; אנה פנה דודך, ונבקשנו עימך. 
<B>ו,ב</B> דודי ירד לגנו, לערוגות הבושם--לרעות, בגנים, וללקוט, שושנים. 
<B>ו,ג</B> אני לדודי ודודי לי, הרועה בשושנים.  {ס}</P>

<P><B>ו,ד</B> יפה את רעייתי כתרצה, נאוה כירושלים; איומה, כנדגלות. 
<B>ו,ה</B> הסבי עינייך מנגדי, שהם הרהיבוני; שערך כעדר העיזים, שגלשו מן-הגלעד. 
<B>ו,ו</B> שינייך כעדר הרחלים, שעלו מן-הרחצה:  שכולם, מתאימות, ושכולה, אין בהם. 
<B>ו,ז</B> כפלח הרימון רקתך, מבעד לצמתך. 
<B>ו,ח</B> שישים המה מלכות, ושמונים פילגשים; ועלמות, אין מספר. 
<B>ו,ט</B> אחת היא, יונתי תמתי--אחת היא לאימה, ברה היא ליולדתה; ראוה בנות ויאשרוה, מלכות ופילגשים ויהללוה.  {ס}</P>

<P><B>ו,י</B> מי-זאת הנשקפה, כמו-שחר:  יפה כלבנה, ברה כחמה--איומה, כנדגלות.  {ס}</P>

<P><B>ו,יא</B> אל-גינת אגוז ירדתי, לראות באיבי הנחל; לראות הפרחה הגפן, הנצו הרימונים. 
<B>ו,יב</B> לא ידעתי--נפשי שמתני, מרכבות עמי נדיב. 
<B>ז,א</B> שובי שובי השולמית, שובי שובי ונחזה-בך; מה-תחזו, בשולמית, כמחולת, המחניים. 
<B>ז,ב</B> מה-יפו פעמייך בנעלים, בת-נדיב; חמוקי ירכייך--כמו חלאים, מעשה ידי אומן. 
<B>ז,ג</B> שוררך אגן הסהר, אל-יחסר המזג; בטנך ערימת חיטים, סוגה בשושנים. 
<B>ז,ד</B> שני שדייך כשני עופרים, תואמי צבייה. 
<B>ז,ה</B> צווארך, כמגדל השן; עינייך בריכות בחשבון, על-שער בת-רבים--אפך כמגדל הלבנון, צופה פני דמשק. 
<B>ז,ו</B> ראשך עלייך ככרמל, ודלת ראשך כארגמן:  מלך, אסור ברהטים. 
<B>ז,ז</B> מה-יפית, ומה-נעמת--אהבה, בתענוגים. 
<B>ז,ח</B> זאת קומתך דמתה לתמר, ושדייך לאשכולות. 
<B>ז,ט</B> אמרתי אעלה בתמר, אוחזה בסנסיניו; ויהיו-נא שדייך כאשכלות הגפן, וריח אפך כתפוחים. 
<B>ז,י</B> וחיכך, כיין הטוב הולך לדודי למישרים; דובב, שפתי ישנים. 
<B>ז,יא</B> אני לדודי, ועליי תשוקתו.  {ס}</P>

<P><B>ז,יב</B> לכה דודי נצא השדה, נלינה בכפרים. 
<B>ז,יג</B> נשכימה, לכרמים--נראה אם-פרחה הגפן פיתח הסמדר, הנצו הרימונים; שם אתן את-דודיי, לך. 
<B>ז,יד</B> הדודאים נתנו-ריח, ועל-פתחינו כל-מגדים--חדשים, גם-ישנים; דודי, צפנתי לך. 
<B>ח,א</B> מי ייתנך כאח לי, יונק שדי אימי; אמצאך בחוץ אשקך, גם לא-יבוזו לי. 
<B>ח,ב</B> אנהגך, אביאך אל-בית אימי--תלמדני; אשקך מיין הרקח, מעסיס רימוני. 
<B>ח,ג</B> שמאלו תחת ראשי, וימינו תחבקני. 
<B>ח,ד</B> השבעתי אתכם, בנות ירושלים:  מה-תעירו ומה-תעוררו את-האהבה, עד שתחפץ.  {ס}</P>

<P><B>ח,ה</B> מי זאת, עולה מן-המדבר, מתרפקת, על-דודה; תחת התפוח, עוררתיך--שמה חיבלתך אימך, שמה חיבלה ילדתך. 
<B>ח,ו</B> שימני כחותם על-ליבך, כחותם על-זרועך--כי-עזה כמוות אהבה, קשה כשאול קנאה:  רשפיה--רשפי, אש שלהבתיה. 
<B>ח,ז</B> מים רבים, לא יוכלו לכבות את-האהבה, ונהרות, לא ישטפוה; אם-ייתן איש את-כל-הון ביתו, באהבה--בוז, יבוזו לו.  {ס}</P>

<P><B>ח,ח</B> אחות לנו קטנה, ושדיים אין לה; מה-נעשה לאחותנו, ביום שידובר-בה. 
<B>ח,ט</B> אם-חומה היא, נבנה עליה טירת כסף; ואם-דלת היא, נצור עליה לוח ארז. 
<B>ח,י</B> אני חומה, ושדיי כמגדלות; אז הייתי בעיניו, כמוצאת שלום.  {פ}</P>

<P><B>ח,יא</B> כרם היה לשלמה בבעל המון, נתן את-הכרם לנוטרים:  איש יביא בפרייו, אלף כסף. 
<B>ח,יב</B> כרמי שלי, לפניי; האלף לך שלמה, ומאתיים לנוטרים את-פרייו. 
<B>ח,יג</B> היושבת בגנים, חברים מקשיבים לקולך--השמיעיני. 
<B>ח,יד</B> ברח דודי, ודמה-לך לצבי או לעופר האיילים--על, הרי בשמים.  {ש}</P>
</BODY></HTML>
