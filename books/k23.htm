<!DOCTYPE HTML PUBLIC "-//W3C//DTD HTML 4.01 Transitional//EN">
<HTML DIR="RTL" LANG="HE">
<HEAD>
<meta http-equiv="Content-Type" content="text/html; charset=Windows-1255">
<!--Copyright 2002 Mechon Mamre, 12 Hayyim Vital, Jerusalem-->
<LINK REL="stylesheet" HREF="k.css" TYPE="text/css">
<TITLE>תנ"ך בכתיב מלא - זכריה</TITLE>
<SCRIPT TYPE="text/javascript" SRC="hm.js"></SCRIPT>
</HEAD>
<BODY>

<H1>זכריה</H1>

<P><B>א,א</B> בחודש, השמיני, בשנת שתיים, לדריווש--היה דבר-יהוה, אל-זכריה בן-ברכיה, בן-עידוא הנביא, לאמור. 
<B>א,ב</B> קצף יהוה על-אבותיכם, קצף. 
<B>א,ג</B> ואמרת אליהם, כה אמר יהוה צבאות, שובו אליי, נאום יהוה צבאות--ואשוב אליכם, אמר יהוה צבאות. 
<B>א,ד</B> אל-תהיו כאבותיכם אשר קראו-אליהם הנביאים הראשונים לאמור, כה אמר יהוה צבאות, שובו נא מדרכיכם הרעים, ומעלליכם הרעים; ולא שמעו ולא-הקשיבו אליי, נאום-יהוה. 
<B>א,ה</B> אבותיכם, איה-הם; והנביאים--הלעולם, יחיו. 
<B>א,ו</B> אך דבריי וחוקיי, אשר ציוויתי את-עבדיי הנביאים, הלוא השיגו, אבותיכם; וישובו ויאמרו, כאשר זמם יהוה צבאות לעשות לנו, כדרכינו וכמעללינו, כן עשה איתנו.  {ס}</P>

<P><B>א,ז</B> ביום עשרים וארבעה לעשתי-עשר חודש, הוא-חודש שבט, בשנת שתיים, לדריווש--היה דבר-יהוה, אל-זכריה בן-ברכיהו, בן-עידוא הנביא, לאמור. 
<B>א,ח</B> ראיתי הלילה, והנה-איש רוכב על-סוס אדום, והוא עומד, בין ההדסים אשר במצולה; ואחריו סוסים אדומים, שרוקים ולבנים. 
<B>א,ט</B> ואומר, מה-אלה אדוני; ויאמר אליי, המלאך הדובר בי, אני אראך, מה-המה אלה. 
<B>א,י</B> ויען, האיש העומד בין-ההדסים--ויאמר:  אלה אשר שלח יהוה, להתהלך בארץ. 
<B>א,יא</B> ויענו את-מלאך יהוה, העומד בין ההדסים, ויאמרו, התהלכנו בארץ; והנה כל-הארץ, יושבת ושוקטת. 
<B>א,יב</B> ויען מלאך-יהוה, ויאמר, יהוה צבאות, עד-מתיי אתה לא-תרחם את-ירושלים ואת ערי יהודה--אשר זעמת, זה שבעים שנה. 
<B>א,יג</B> ויען יהוה, את-המלאך הדובר בי--דברים טובים:  דברים, ניחומים. 
<B>א,יד</B> ויאמר אליי, המלאך הדובר בי, קרא לאמור, כה אמר יהוה צבאות:  קינאתי לירושלים ולציון, קנאה גדולה. 
<B>א,טו</B> וקצף גדול אני קוצף, על-הגויים השאננים, אשר אני קצפתי מעט, והמה עזרו לרעה. 
<B>א,טז</B> לכן כה-אמר יהוה, שבתי לירושלים ברחמים--ביתי ייבנה בה, נאום יהוה צבאות; וקו יינטה, על-ירושלים. 
<B>א,יז</B> עוד קרא לאמור, כה אמר יהוה צבאות, עוד תפוצנה עריי, מטוב; וניחם יהוה עוד את-ציון, ובחר עוד בירושלים.  {ס}</P>

<P><B>ב,א</B> ואשא את-עיניי, וארא; והנה, ארבע קרנות. 
<B>ב,ב</B> ואומר, אל-המלאך הדובר בי--מה-אלה; ויאמר אליי--אלה הקרנות אשר זירו את-יהודה, את-ישראל וירושלים.  {ס}</P>

<P><B>ב,ג</B> ויראני יהוה, ארבעה חרשים. 
<B>ב,ד</B> ואומר, מה אלה באים לעשות; ויאמר לאמור, אלה הקרנות אשר-זירו את-יהודה כפי-איש לא-נשא ראשו, ויבואו אלה להחריד אותם, ליידות את-קרנות הגויים הנושאים קרן אל-ארץ יהודה לזרותה.  {ס}</P>

<P><B>ב,ה</B> ואשא עיניי וארא, והנה-איש; ובידו, חבל מידה. 
<B>ב,ו</B> ואומר, אנה אתה הולך; ויאמר אליי, למוד את-ירושלים, לראות כמה-רוחבה, וכמה אורכה. 
<B>ב,ז</B> והנה, המלאך הדובר בי--יוצא; ומלאך אחר, יוצא לקראתו. 
<B>ב,ח</B> ויאמר אליו--רוץ דבר אל-הנער הלז, לאמור:  פרזות תשב ירושלים, מרוב אדם ובהמה בתוכה. 
<B>ב,ט</B> ואני אהיה-לה נאום-יהוה, חומת אש סביב; ולכבוד, אהיה בתוכה.  {פ}</P>

<P><B>ב,י</B> הוי הוי, ונוסו מארץ צפון--נאום-יהוה:  כי כארבע רוחות השמיים, פירשתי אתכם--נאום-יהוה. 
<B>ב,יא</B> הוי ציון, הימלטי--יושבת, בת-בבל.  {ס}</P>

<P><B>ב,יב</B> כי כה אמר, יהוה צבאות, אחר כבוד, שלחני אל-הגויים השוללים אתכם:  כי הנוגע בכם, נוגע בבבת עינו. 
<B>ב,יג</B> כי הנני מניף את-ידי, עליהם, והיו שלל, לעבדיהם; וידעתם, כי-יהוה צבאות שלחני.  {ס}</P>

<P><B>ב,יד</B> רוני ושמחי, בת-ציון--כי הנני-בא ושכנתי בתוכך, נאום-יהוה. 
<B>ב,טו</B> ונלוו גויים רבים אל-יהוה ביום ההוא, והיו לי לעם; ושכנתי בתוכך--וידעת, כי-יהוה צבאות שלחני אלייך. 
<B>ב,טז</B> ונחל יהוה את-יהודה חלקו, על אדמת הקודש; ובחר עוד, בירושלים. 
<B>ב,יז</B> הס כל-בשר, מפני יהוה--כי ניעור, ממעון קודשו.  {ס}</P>

<P><B>ג,א</B> ויראני, את-יהושוע הכוהן הגדול, עומד, לפני מלאך יהוה; והשטן עומד על-ימינו, לשטנו. 
<B>ג,ב</B> ויאמר יהוה אל-השטן, יגער יהוה בך השטן, ויגער יהוה בך, הבוחר בירושלים; הלוא זה אוד, מוצל מאש. 
<B>ג,ג</B> ויהושוע, היה לבוש בגדים צואים; ועומד, לפני המלאך. 
<B>ג,ד</B> ויען ויאמר, אל-העומדים לפניו לאמור, הסירו הבגדים הצואים, מעליו; ויאמר אליו, ראה העברתי מעליך עוונך, והלבש אותך, מחלצות. 
<B>ג,ה</B> ואומר, ישימו צניף טהור על-ראשו; וישימו הצניף הטהור על-ראשו, וילבישוהו בגדים, ומלאך יהוה, עומד. 
<B>ג,ו</B> ויעד מלאך יהוה, ביהושוע לאמור. 
<B>ג,ז</B> כה-אמר יהוה צבאות, אם-בדרכיי תלך ואם את-משמרתי תשמור, וגם-אתה תדין את-ביתי, וגם תשמור את-חצריי--ונתתי לך מהלכים, בין העומדים האלה. 
<B>ג,ח</B> שמע-נא יהושוע הכוהן הגדול, אתה וריעיך היושבים לפניך--כי-אנשי מופת, המה:  כי-הנני מביא את-עבדי, צמח. 
<B>ג,ט</B> כי הנה האבן, אשר נתתי לפני יהושוע--על-אבן אחת, שבעה עיניים; הנני מפתח פיתוחה, נאום יהוה צבאות, ומשתי את-עוון הארץ-ההיא, ביום אחד. 
<B>ג,י</B> ביום ההוא, נאום יהוה צבאות, תקראו, איש לריעהו--אל-תחת גפן, ואל-תחת תאנה. 
<B>ד,א</B> וישב, המלאך הדובר בי; ויעירני, כאיש אשר-ייעור משנתו. 
<B>ד,ב</B> ויאמר אליי, מה אתה רואה; ואומר ראיתי והנה מנורת זהב כולה וגולה על-ראשה, ושבעה נרותיה עליה--שבעה ושבעה מוצקות, לנרות אשר על-ראשה. 
<B>ד,ג</B> ושניים זיתים, עליה:  אחד מימין הגולה, ואחד על-שמאלה. 
<B>ד,ד</B> ואען, ואומר, אל-המלאך הדובר בי, לאמור:  מה-אלה, אדוני. 
<B>ד,ה</B> ויען המלאך הדובר בי, ויאמר אליי, הלוא ידעת, מה-המה אלה; ואומר, לא אדוני. 
<B>ד,ו</B> ויען ויאמר אליי, לאמור, זה דבר-יהוה, אל-זרובבל לאמור:  לא בחיל, ולא בכוח--כי אם-ברוחי, אמר יהוה צבאות. 
<B>ד,ז</B> מי-אתה הר-הגדול לפני זרובבל, למישור; והוציא, את-האבן הראשה--תשואות, חן חן לה.  {פ}</P>

<P><B>ד,ח</B> ויהי דבר-יהוה, אליי לאמור. 
<B>ד,ט</B> ידי זרובבל, ייסדו הבית הזה--וידיו תבצענה; וידעת, כי-יהוה צבאות שלחני אליכם. 
<B>ד,י</B> כי מי בז, ליום קטנות, ושמחו וראו את-האבן הבדיל ביד זרובבל, שבעה-אלה; עיני יהוה, המה משוטטים בכל-הארץ. 
<B>ד,יא</B> ואען, ואומר אליו:  מה-שני הזיתים האלה, על-ימין המנורה ועל-שמאלה. 
<B>ד,יב</B> ואען שנית, ואומר אליו:  מה-שתי שיבלי הזיתים, אשר ביד שני צנתרות הזהב, המריקים מעליהם, הזהב. 
<B>ד,יג</B> ויאמר אליי לאמור, הלוא ידעת מה-אלה; ואומר, לא אדוני. 
<B>ד,יד</B> ויאמר, אלה שני בני-היצהר, העומדים, על-אדון כל-הארץ. 
<B>ה,א</B> ואשוב, ואשא עיניי ואראה; והנה, מגילה עפה. 
<B>ה,ב</B> ויאמר אליי, מה אתה רואה; ואומר, אני רואה מגילה עפה--אורכה עשרים באמה, ורוחבה עשר באמה. 
<B>ה,ג</B> ויאמר אליי--זאת האלה, היוצאת על-פני כל-הארץ:  כי כל-הגונב, מזה כמוה ניקה, וכל-הנשבע, מזה כמוה ניקה. 
<B>ה,ד</B> הוצאתיה, נאום יהוה צבאות, ובאה אל-בית הגנב, ואל-בית הנשבע בשמי לשקר; ולנה בתוך ביתו, וכילתו ואת-עציו ואת-אבניו. 
<B>ה,ה</B> וייצא, המלאך הדובר בי; ויאמר אליי--שא נא עיניך וראה, מה היוצאת הזאת. 
<B>ה,ו</B> ואומר, מה-היא; ויאמר, זאת האיפה היוצאת, ויאמר, זאת עינם בכל-הארץ. 
<B>ה,ז</B> והנה כיכר עופרת, נישאת; וזאת אישה אחת, יושבת בתוך האיפה. 
<B>ה,ח</B> ויאמר זאת הרשעה, וישלך אותה אל-תוך האיפה; וישלך את-אבן העופרת, אל-פיה.  {ס}</P>

<P><B>ה,ט</B> ואשא עיניי וארא, והנה שתיים נשים יוצאות ורוח בכנפיהם, ולהנה כנפיים, ככנפי החסידה; ותישאנה, את-האיפה, בין הארץ, ובין השמיים. 
<B>ה,י</B> ואומר, אל-המלאך הדובר בי:  אנה המה מוליכות, את-האיפה. 
<B>ה,יא</B> ויאמר אליי, לבנות-לה בית בארץ שנער; והוכן והוניחה שם, על-מכונתה.  {ס}</P>

<P><B>ו,א</B> ואשוב, ואשא עיניי ואראה, והנה ארבע מרכבות יוצאות, מבין שני ההרים; וההרים, הרי נחושת. 
<B>ו,ב</B> במרכבה הראשונה, סוסים אדומים; ובמרכבה השנית, סוסים שחורים. 
<B>ו,ג</B> ובמרכבה השלישית, סוסים לבנים; ובמרכבה, הרביעית, סוסים ברודים, אמוצים. 
<B>ו,ד</B> ואען, ואומר, אל-המלאך, הדובר בי:  מה-אלה, אדוני. 
<B>ו,ה</B> ויען המלאך, ויאמר אליי:  אלה, ארבע רוחות השמיים, יוצאות, מהתייצב על-אדון כל-הארץ. 
<B>ו,ו</B> אשר-בה הסוסים השחורים, יוצאים אל-ארץ צפון, והלבנים, יצאו אל-אחריהם; והברודים--יצאו, אל-ארץ התימן. 
<B>ו,ז</B> והאמוצים יצאו, ויבקשו ללכת להתהלך בארץ, ויאמר, לכו התהלכו בארץ; ותתהלכנה, בארץ. 
<B>ו,ח</B> ויזעק אותי, וידבר אליי לאמור:  ראה, היוצאים אל-ארץ צפון--הניחו את-רוחי, בארץ צפון.  {ס}</P>

<P><B>ו,ט</B> ויהי דבר-יהוה, אליי לאמור. 
<B>ו,י</B> לקוח, מאת הגולה, מחלדיי, ומאת טובייה ומאת ידעיה; ובאת אתה, ביום ההוא, ובאת בית יאשייה בן-צפניה, אשר-באו מבבל. 
<B>ו,יא</B> ולקחת כסף-וזהב, ועשית עטרות; ושמת, בראש יהושוע בן-יהוצדק--הכוהן הגדול. 
<B>ו,יב</B> ואמרת אליו לאמור, כה אמר יהוה צבאות לאמור:  הנה-איש צמח שמו, ומתחתיו יצמח, ובנה, את-היכל יהוה. 
<B>ו,יג</B> והוא יבנה את-היכל יהוה, והוא-יישא הוד, וישב ומשל, על-כיסאו; והיה כוהן, על-כיסאו, ועצת שלום, תהיה בין שניהם. 
<B>ו,יד</B> והעטרות, תהיה לחלם ולטובייה ולידעיה, ולחן, בן-צפניה--לזיכרון, בהיכל יהוה. 
<B>ו,טו</B> ורחוקים יבואו, ובנו בהיכל יהוה, וידעתם, כי-יהוה צבאות שלחני אליכם; והיה אם-שמוע תשמעון, בקול יהוה אלוהיכם.  {ס}</P>

<P><B>ז,א</B> ויהי בשנת ארבע, לדריווש המלך; היה דבר-יהוה אל-זכריה, בארבעה לחודש התשיעי--בכסליו. 
<B>ז,ב</B> וישלח, בית-אל, שראצר, ורגם מלך ואנשיו--לחלות, את-פני יהוה. 
<B>ז,ג</B> לאמור, אל-הכוהנים אשר לבית-יהוה צבאות, ואל-הנביאים, לאמור:  האבכה, בחודש החמישי--הינזר, כאשר עשיתי זה כמה שנים.  {פ}</P>

<P><B>ז,ד</B> ויהי דבר-יהוה צבאות, אליי לאמור. 
<B>ז,ה</B> אמור אל-כל-עם הארץ, ואל-הכוהנים לאמור:  כי-צמתם וספוד בחמישי ובשביעי, וזה שבעים שנה--הצום צמתוני, אני. 
<B>ז,ו</B> וכי תאכלו, וכי תשתו--הלוא אתם האוכלים, ואתם השותים. 
<B>ז,ז</B> הלוא את-הדברים, אשר קרא יהוה ביד הנביאים הראשונים, בהיות ירושלים יושבת ושלווה, ועריה סביבותיה; והנגב והשפילה, יושב.  {פ}</P>

<P><B>ז,ח</B> ויהי, דבר-יהוה, אל-זכריה, לאמור. 
<B>ז,ט</B> כה אמר יהוה צבאות, לאמור:  משפט אמת, שפוטו, וחסד ורחמים, עשו איש את-אחיו. 
<B>ז,י</B> ואלמנה ויתום גר ועני, אל-תעשוקו; ורעת איש אחיו, אל-תחשבו בלבבכם. 
<B>ז,יא</B> וימאנו להקשיב, וייתנו כתף סוררת; ואוזניהם, הכבידו משמוע. 
<B>ז,יב</B> וליבם שמו שמיר, משמוע את-התורה ואת-הדברים אשר שלח יהוה צבאות ברוחו, ביד, הנביאים הראשונים; ויהי קצף גדול, מאת יהוה צבאות. 
<B>ז,יג</B> ויהי כאשר-קרא, ולא שמעו:  כן יקראו ולא אשמע, אמר יהוה צבאות. 
<B>ז,יד</B> ואסערם, על כל-הגויים אשר לא-ידעום, והארץ נשמה אחריהם, מעובר ומשב; וישימו ארץ-חמדה, לשמה.  {פ}</P>

<P><B>ח,א</B> ויהי דבר-יהוה צבאות, לאמור. 
<B>ח,ב</B> כה אמר יהוה צבאות, קינאתי לציון קנאה גדולה; וחמה גדולה, קינאתי לה. 
<B>ח,ג</B> כה, אמר יהוה, שבתי אל-ציון, ושכנתי בתוך ירושלים; ונקראה ירושלים עיר האמת, והר-יהוה צבאות הר הקודש.  {ס}</P>

<P><B>ח,ד</B> כה אמר, יהוה צבאות, עוד יישבו זקנים וזקנות, ברחובות ירושלים; ואיש משענתו בידו, מרוב ימים. 
<B>ח,ה</B> ורחובות העיר יימלאו, ילדים וילדות, משחקים, ברחובותיה.  {ס}</P>

<P><B>ח,ו</B> כה אמר, יהוה צבאות, כי ייפלא בעיני שארית העם הזה, בימים ההם--גם-בעיניי, ייפלא, נאום, יהוה צבאות.  {פ}</P>

<P><B>ח,ז</B> כה אמר יהוה צבאות, הנני מושיע את-עמי מארץ מזרח, ומארץ, מבוא השמש. 
<B>ח,ח</B> והבאתי אותם, ושכנו בתוך ירושלים; והיו-לי לעם, ואני אהיה להם לאלוהים--באמת, ובצדקה.  {ס}</P>

<P><B>ח,ט</B> כה-אמר, יהוה צבאות, תחזקנה ידיכם, השומעים בימים האלה את הדברים האלה--מפי, הנביאים, אשר ביום יוסד בית-יהוה צבאות ההיכל, להיבנות. 
<B>ח,י</B> כי, לפני הימים ההם, שכר האדם לא נהיה, ושכר הבהמה איננה; וליוצא ולבא אין-שלום מן-הצר, ואשלח את-כל-האדם איש בריעהו. 
<B>ח,יא</B> ועתה, לא כימים הראשונים אני, לשארית, העם הזה--נאום, יהוה צבאות. 
<B>ח,יב</B> כי-זרע השלום, הגפן תיתן פרייה והארץ תיתן את-יבולה, והשמיים, ייתנו טלם; והנחלתי, את-שארית העם הזה--את-כל-אלה. 
<B>ח,יג</B> והיה כאשר הייתם קללה בגויים, בית יהודה ובית ישראל--כן אושיע אתכם, והייתם ברכה:  אל-תיראו, תחזקנה ידיכם.  {ס}</P>

<P><B>ח,יד</B> כי כה אמר, יהוה צבאות, כאשר זממתי להרע לכם בהקציף אבותיכם אותי, אמר יהוה צבאות; ולא, ניחמתי. 
<B>ח,טו</B> כן שבתי זממתי בימים האלה, להיטיב את-ירושלים ואת-בית יהודה:  אל-תיראו. 
<B>ח,טז</B> אלה הדברים, אשר תעשו:  דברו אמת, איש את-ריעהו--אמת ומשפט שלום, שפטו בשעריכם. 
<B>ח,יז</B> ואיש את-רעת ריעהו, אל-תחשבו בלבבכם, ושבועת שקר, אל-תאהבו:  כי את-כל-אלה אשר שנאתי, נאום-יהוה.  {ס}</P>

<P><B>ח,יח</B> ויהי דבר-יהוה צבאות, אליי לאמור. 
<B>ח,יט</B> כה-אמר יהוה צבאות, צום הרביעי וצום החמישי וצום השביעי וצום העשירי יהיה לבית-יהודה לששון ולשמחה, ולמועדים, טובים; והאמת והשלום, אהבו.  {פ}</P>

<P><B>ח,כ</B> כה אמר, יהוה צבאות:  עוד אשר יבואו עמים, ויושבי ערים רבות. 
<B>ח,כא</B> והלכו יושבי אחת אל-אחת לאמור, נלכה הלוך לחלות את-פני יהוה, ולבקש, את-יהוה צבאות; אלכה, גם-אני. 
<B>ח,כב</B> ובאו עמים רבים וגויים עצומים, לבקש את-יהוה צבאות בירושלים, ולחלות, את-פני יהוה.  {ס}</P>

<P><B>ח,כג</B> כה-אמר, יהוה צבאות, בימים ההמה, אשר יחזיקו עשרה אנשים מכול לשונות הגויים; והחזיקו בכנף איש יהודי לאמור, נלכה עימכם--כי שמענו, אלוהים עימכם.  {ס}</P>

<P><B>ט,א</B> משא דבר-יהוה בארץ חדרך, ודמשק מנוחתו:  כי ליהוה עין אדם, וכול שבטי ישראל. 
<B>ט,ב</B> וגם-חמת, תגבול-בה; צור וצידון, כי חכמה מאוד. 
<B>ט,ג</B> ותיבן צור מצור, לה; ותצבור-כסף, כעפר, וחרוץ, כטיט חוצות. 
<B>ט,ד</B> הנה אדוניי יורישנה, והכה בים חילה; והיא, באש תיאכל. 
<B>ט,ה</B> תרא אשקלון ותירא, ועזה ותחיל מאוד, ועקרון, כי-הוביש מבטה; ואבד מלך מעזה, ואשקלון לא תשב. 
<B>ט,ו</B> וישב ממזר, באשדוד; והכרתי, גאון פלשתים. 
<B>ט,ז</B> והסירותי דמיו מפיו, ושיקוציו מבין שיניו, ונשאר גם-הוא, לאלוהינו; והיה כאלוף ביהודה, ועקרון כיבוסי. 
<B>ט,ח</B> וחניתי לביתי מצבה מעובר ומשב, ולא-יעבור עליהם עוד נוגש:  כי עתה, ראיתי בעיניי.  {ס}</P>

<P><B>ט,ט</B> גילי מאוד בת-ציון, הריעי בת ירושלים, הנה מלכך יבוא לך, צדיק ונושע הוא; עני ורוכב על-חמור, ועל-עיר בן-אתונות. 
<B>ט,י</B> והכרתי-רכב מאפריים, וסוס מירושלים, ונכרתה קשת מלחמה, ודיבר שלום לגויים; ומושלו מים עד-ים, ומנהר עד-אפסי-ארץ. 
<B>ט,יא</B> גם-את בדם-בריתך, שילחתי אסירייך מבור, אין מים, בו. 
<B>ט,יב</B> שובו, לביצרון, אסירי, התקווה; גם-היום, מגיד משנה אשיב לך. 
<B>ט,יג</B> כי-דרכתי לי יהודה, קשת מילאתי אפריים, ועוררתי בנייך ציון, על-בנייך יוון; ושמתיך, כחרב גיבור. 
<B>ט,יד</B> ויהוה עליהם ייראה, ויצא כברק חיצו; ואדוניי יהוה בשופר יתקע, והלך בסערות תימן. 
<B>ט,טו</B> יהוה צבאות, יגן עליהם, ואכלו וכבשו אבני-קלע, ושתו המו כמו-יין; ומלאו, כמזרק--כזווייות, מזבח. 
<B>ט,טז</B> והושיעם יהוה אלוהיהם, ביום ההוא--כצאן עמו:  כי, אבני-נזר, מתנוססות, על-אדמתו. 
<B>ט,יז</B> כי מה-טובו, ומה-יופייו--דגן, בחורים, ותירוש, ינובב בתולות. 
<B>י,א</B> שאלו מיהוה מטר בעת מלקוש, יהוה עושה חזיזים; ומטר-גשם ייתן להם, לאיש עשב בשדה. 
<B>י,ב</B> כי התרפים דיברו-אוון, והקוסמים חזו שקר, וחלומות השוא ידברו, הבל ינחמון; על-כן נסעו כמו-צאן, יענו כי-אין רועה.  {פ}</P>

<P><B>י,ג</B> על-הרועים חרה אפי, ועל-העתודים אפקוד:  כי-פקד יהוה צבאות את-עדרו, את-בית יהודה, ושם אותם, כסוס הודו במלחמה. 
<B>י,ד</B> ממנו פינה ממנו יתד, ממנו קשת מלחמה; ממנו ייצא כל-נוגש, יחדיו. 
<B>י,ה</B> והיו כגיבורים בוסים בטיט חוצות, במלחמה, ונלחמו, כי יהוה עימם; והובישו, רוכבי סוסים. 
<B>י,ו</B> וגיברתי את-בית יהודה, ואת-בית יוסף אושיע, והושבותים כי ריחמתים, והיו כאשר לא-זנחתים:  כי, אני יהוה אלוהיהם--ואענם. 
<B>י,ז</B> והיו כגיבור אפריים, ושמח ליבם כמו-יין; ובניהם יראו ושמחו, יגל ליבם ביהוה. 
<B>י,ח</B> אשרקה להם ואקבצם, כי פדיתים; ורבו, כמו רבו. 
<B>י,ט</B> ואזרעם, בעמים, ובמרחקים, יזכרוני; וחיו את-בניהם, ושבו. 
<B>י,י</B> והשיבותים מארץ מצריים, ומאשור אקבצם; ואל-ארץ גלעד ולבנון אביאם, ולא יימצא להם. 
<B>י,יא</B> ועבר בים צרה, והכה בים גלים, והובישו, כול מצולות יאור; והורד גאון אשור, ושבט מצריים יסור. 
<B>י,יב</B> וגיברתים, ביהוה, ובשמו, יתהלכו:  נאום, יהוה.  {פ}</P>

<P><B>יא,א</B> פתח לבנון, דלתיך; ותאכל אש, בארזיך. 
<B>יא,ב</B> היליל ברוש כי-נפל ארז, אשר אדירים שודדו; הילילו אלוני בשן, כי ירד יער הבציר. 
<B>יא,ג</B> קול יללת הרועים, כי שודדה אדרתם; קול שאגת כפירים, כי שודד גאון הירדן.  {פ}</P>

<P><B>יא,ד</B> כה אמר, יהוה אלוהיי:  רעה, את-צאן ההריגה. 
<B>יא,ה</B> אשר קוניהן יהרגון, ולא יאשמו, ומוכריהן יאמר, ברוך יהוה ואעשיר; ורועיהם, לא יחמול עליהן. 
<B>יא,ו</B> כי לא אחמול עוד, על-יושבי הארץ--נאום-יהוה; והנה אנוכי ממציא את-האדם, איש ביד-ריעהו וביד מלכו, וכיתתו את-הארץ, ולא אציל מידם. 
<B>יא,ז</B> וארעה את-צאן ההריגה, לכן עניי הצאן; ואקח-לי שני מקלות, לאחד קראתי נועם ולאחד קראתי חובלים, וארעה, את-הצאן. 
<B>יא,ח</B> ואכחיד את-שלושת הרועים, בירח אחד; ותקצר נפשי בהם, וגם-נפשם בחלה בי. 
<B>יא,ט</B> ואומר, לא ארעה אתכם; המתה תמות, והנכחדת תיכחד, והנשארות, תאכלנה אישה את-בשר רעותה. 
<B>יא,י</B> ואקח את-מקלי את-נועם, ואגדע אותו--להפר, את-בריתי, אשר כרתי, את-כל-העמים. 
<B>יא,יא</B> ותופר, ביום ההוא; ויידעו כן עניי הצאן, השומרים אותי, כי דבר-יהוה, הוא.  {ס}</P>

<P><B>יא,יב</B> ואומר אליהם, אם-טוב בעיניכם הבו שכרי--ואם-לא חדלו; וישקלו את-שכרי, שלושים כסף. 
<B>יא,יג</B> ויאמר יהוה אליי, השליכהו אל-היוצר, אדר היקר, אשר יקרתי מעליהם; ואקחה שלושים הכסף, ואשליך אותו בית יהוה אל-היוצר. 
<B>יא,יד</B> ואגדע את-מקלי השני, את החובלים--להפר, את-האחווה, בין יהודה, ובין ישראל.  {פ}</P>

<P><B>יא,טו</B> ויאמר יהוה, אליי:  עוד קח-לך, כלי רועה אווילי. 
<B>יא,טז</B> כי הנה-אנוכי מקים רועה בארץ, הנכחדות לא-יפקוד הנער לא-יבקש, והנשברת, לא ירפא; הניצבה, לא יכלכל, ובשר הבריאה יאכל, ופרסיהן יפרק. 
<B>יא,יז</B> הוי רועי האליל עוזבי הצאן, חרב על-זרועו ועל-עין ימינו; זרועו יבוש תיבש, ועין ימינו כהה תכהה.  {פ}</P>

<P><B>יב,א</B> משא דבר-יהוה, על-ישראל:  נאום-יהוה, נוטה שמיים ויוסד ארץ, ויוצר רוח-אדם, בקרבו. 
<B>יב,ב</B> הנה אנוכי שם את-ירושלים סף-רעל, לכל-העמים--סביב; וגם על-יהודה יהיה במצור, על-ירושלים. 
<B>יב,ג</B> והיה ביום-ההוא אשים את-ירושלים אבן מעמסה, לכל-העמים--כל-עומסיה, שרוט יישרטו; ונאספו עליה, כול גויי הארץ. 
<B>יב,ד</B> ביום ההוא נאום-יהוה, אכה כל-סוס בתימהון, ורוכבו, בשיגעון; ועל-בית יהודה, אפקח את-עיניי, וכול סוס העמים, אכה בעיוורון. 
<B>יב,ה</B> ואמרו אלופי יהודה, בליבם:  אמצה לי יושבי ירושלים, ביהוה צבאות אלוהיהם. 
<B>יב,ו</B> ביום ההוא אשים את-אלופי יהודה ככיור אש בעצים, וכלפיד אש בעמיר, ואכלו על-ימין ועל-שמאל את-כל-העמים, סביב; וישבה ירושלים עוד תחתיה, בירושלים. 
<B>יב,ז</B> והושיע יהוה את-אוהלי יהודה, בראשונה:  למען לא-תגדל תפארת בית-דויד, ותפארת יושב ירושלים--על-יהודה. 
<B>יב,ח</B> ביום ההוא, יגן יהוה בעד יושב ירושלים, והיה הנכשל בהם ביום ההוא, כדויד; ובית דויד כאלוהים, כמלאך יהוה לפניהם. 
<B>יב,ט</B> והיה, ביום ההוא; אבקש, להשמיד את-כל-הגויים, הבאים, על-ירושלים. 
<B>יב,י</B> ושפכתי על-בית דויד ועל יושב ירושלים, רוח חן ותחנונים, והביטו אליי, את אשר-דקרו; וספדו עליו, כמספד על-היחיד, והמר עליו, כהמר על-הבכור. 
<B>יב,יא</B> ביום ההוא, יגדל המספד בירושלים, כמספד הדדרימון, בבקעת מגידון. 
<B>יב,יב</B> וספדה הארץ, משפחות משפחות לבד:  משפחת בית-דויד לבד, ונשיהם לבד--משפחת בית-נתן לבד, ונשיהם לבד. 
<B>יב,יג</B> משפחת בית-לוי לבד, ונשיהם לבד; משפחת השמעי לבד, ונשיהם לבד. 
<B>יב,יד</B> כול, המשפחות הנשארות--משפחות משפחות, לבד; ונשיהם, לבד. 
<B>יג,א</B> ביום ההוא, יהיה מקור נפתח, לבית דויד, וליושבי ירושלים--לחטאת, ולנידה. 
<B>יג,ב</B> והיה ביום ההוא נאום יהוה צבאות, אכרית את-שמות העצבים מן-הארץ, ולא ייזכרו, עוד; וגם את-הנביאים ואת-רוח הטומאה, אעביר מן-הארץ. 
<B>יג,ג</B> והיה, כי-יינבא איש עוד, ואמרו אליו אביו ואימו יולדיו לא תחיה, כי שקר דיברת בשם יהוה; ודקרוהו אביהו ואימו יולדיו, בהינבאו. 
<B>יג,ד</B> והיה ביום ההוא, יבושו הנביאים איש מחזיונו--בהינבאותו; ולא ילבשו אדרת שיער, למען כחש. 
<B>יג,ה</B> ואמר, לא נביא אנוכי:  איש-עובד אדמה אנוכי, כי אדם הקנני מנעוריי. 
<B>יג,ו</B> ואמר אליו, מה המכות האלה בין ידיך; ואמר, אשר הוכיתי בית מאהביי.  {פ}</P>

<P><B>יג,ז</B> חרב, עורי על-רועי ועל-גבר עמיתי--נאום, יהוה צבאות; הך את-הרועה ותפוצינה הצאן, והשיבותי ידי על-הצוערים. 
<B>יג,ח</B> והיה בכל-הארץ, נאום-יהוה, פי-שניים בה, ייכרתו יגוועו; והשלישית, ייוותר בה. 
<B>יג,ט</B> והבאתי את-השלישית, באש, וצרפתים כצרוף את-הכסף, ובחנתים כבחון את-הזהב; הוא יקרא בשמי, ואני אענה אותו--אמרתי עמי הוא, והוא יאמר יהוה אלוהיי.  {פ}</P>

<P><B>יד,א</B> הנה יום-בא, ליהוה; וחולק שללך, בקרבך. 
<B>יד,ב</B> ואספתי את-כל-הגויים אל-ירושלים, למלחמה, ונלכדה העיר ונשסו הבתים, והנשים תישכבנה; ויצא חצי העיר, בגולה, ויתר העם, לא ייכרת מן-העיר. 
<B>יד,ג</B> ויצא יהוה, ונלחם בגויים ההם, כיום הילחמו, ביום קרב. 
<B>יד,ד</B> ועמדו רגליו ביום-ההוא על-הר הזיתים אשר על-פני ירושלים, מקדם, ונבקע הר הזיתים מחצייו מזרחה וימה, גיא גדולה מאוד; ומש חצי ההר צפונה, וחצייו-נגבה. 
<B>יד,ה</B> ונסתם גיא-הריי, כי-יגיע גיא-הרים אל-אצל, ונסתם כאשר נסתם מפני הרעש, בימי עוזייה מלך-יהודה; ובא יהוה אלוהיי, כל-קדושים עימך. 
<B>יד,ו</B> והיה, ביום ההוא; לא-יהיה אור, יקרות וקיפאון. 
<B>יד,ז</B> והיה יום-אחד, הוא ייוודע ליהוה--לא-יום ולא-לילה; והיה לעת-ערב, יהיה-אור. 
<B>יד,ח</B> והיה ביום ההוא, ייצאו מים-חיים מירושלים, חציים אל-הים הקדמוני, וחציים אל-הים האחרון:  בקיץ ובחורף, יהיה. 
<B>יד,ט</B> והיה יהוה למלך, על-כל-הארץ; ביום ההוא, יהיה יהוה אחד--ושמו אחד. 
<B>יד,י</B> ייסוב כל-הארץ כערבה מגבע לרימון, נגב ירושלים; וראמה וישבה תחתיה למשער בנימין, עד-מקום שער הראשון עד-שער הפינים, ומגדל חננאל, עד יקבי המלך. 
<B>יד,יא</B> וישבו בה, וחרם לא יהיה-עוד; וישבה ירושלים, לבטח.  {ס}</P>

<P><B>יד,יב</B> וזאת תהיה המגפה, אשר ייגוף יהוה את-כל-העמים, אשר צבאו, על-ירושלים; המק בשרו, והוא עומד על-רגליו, ועיניו תימקנה בחוריהן, ולשונו תימק בפיהם. 
<B>יד,יג</B> והיה ביום ההוא, תהיה מהומת-יהוה רבה בהם; והחזיקו, איש יד ריעהו, ועלתה ידו, על-יד ריעהו. 
<B>יד,יד</B> וגם-יהודה--תילחם, בירושלים; ואוסף חיל כל-הגויים סביב, זהב וכסף ובגדים--לרוב מאוד. 
<B>יד,טו</B> וכן תהיה מגפת הסוס, הפרד הגמל והחמור, וכל-הבהמה, אשר יהיה במחנות ההמה--כמגפה, הזאת. 
<B>יד,טז</B> והיה, כל-הנותר מכל-הגויים, הבאים, על-ירושלים; ועלו מדי שנה בשנה, להשתחוות למלך יהוה צבאות, ולחוג, את-חג הסוכות. 
<B>יד,יז</B> והיה אשר לא-יעלה מאת משפחות הארץ, אל-ירושלים, להשתחוות, למלך יהוה צבאות--ולא עליהם, יהיה הגשם. 
<B>יד,יח</B> ואם-משפחת מצריים לא-תעלה ולא באה, ולא עליהם; תהיה המגפה, אשר ייגוף יהוה את-הגויים, אשר לא יעלו, לחוג את-חג הסוכות. 
<B>יד,יט</B> זאת תהיה, חטאת מצריים; וחטאת, כל-הגויים, אשר לא יעלו, לחוג את-חג הסוכות. 
<B>יד,כ</B> ביום ההוא, יהיה על-מצילות הסוס, קודש, ליהוה; והיה הסירות בבית יהוה, כמזרקים לפני המזבח. 
<B>יד,כא</B> והיה כל-סיר בירושלים וביהודה, קודש ליהוה צבאות, ובאו כל-הזובחים, ולקחו מהם ובישלו בהם; ולא-יהיה כנעני עוד בבית-יהוה צבאות, ביום ההוא.  {ש}</P>
</BODY></HTML>
