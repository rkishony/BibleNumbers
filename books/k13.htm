<!DOCTYPE HTML PUBLIC "-//W3C//DTD HTML 4.01 Transitional//EN">
<HTML DIR="RTL" LANG="HE">
<HEAD>
<meta http-equiv="Content-Type" content="text/html; charset=Windows-1255">
<!--Copyright 2002 Mechon Mamre, 12 Hayyim Vital, Jerusalem-->
<LINK REL="stylesheet" HREF="k.css" TYPE="text/css">
<TITLE>תנ"ך בכתיב מלא - הושע</TITLE>
<SCRIPT TYPE="text/javascript" SRC="hm.js"></SCRIPT>
</HEAD>
<BODY>

<H1>הושע</H1>

<P><B>א,א</B> דבר-יהוה אשר היה, אל-הושע בן-בארי, בימי עוזייה יותם אחז יחזקייה, מלכי יהודה--ובימי ירובעם בן-יואש, מלך ישראל. 
<B>א,ב</B> תחילת דיבר-יהוה, בהושע:  {פ}<BR> <BR>ויאמר יהוה אל-הושע, לך קח-לך אשת זנונים וילדי זנונים--כי-זנה תזנה הארץ, מאחרי יהוה. 
<B>א,ג</B> וילך, וייקח, את-גומר, בת-דבליים; ותהר ותלד-לו, בן. 
<B>א,ד</B> ויאמר יהוה אליו, קרא שמו יזרעאל:  כי-עוד מעט, ופקדתי את-דמי יזרעאל על-בית יהוא, והשבתי, ממלכות בית ישראל. 
<B>א,ה</B> והיה, ביום ההוא; ושברתי את-קשת ישראל, בעמק יזרעאל. 
<B>א,ו</B> ותהר עוד, ותלד בת, ויאמר לו, קרא שמה לא רוחמה:  כי לא אוסיף עוד, ארחם את-בית ישראל--כי-נשוא אשא, להם. 
<B>א,ז</B> ואת-בית יהודה ארחם, והושעתים ביהוה אלוהיהם; ולא אושיעם, בקשת ובחרב ובמלחמה, בסוסים, ובפרשים. 
<B>א,ח</B> ותגמול, את-לא רוחמה; ותהר, ותלד בן. 
<B>א,ט</B> ויאמר, קרא שמו לא עמי:  כי אתם לא עמי, ואנוכי לא-אהיה לכם.  {פ}</P>

<P><B>ב,א</B> והיה מספר בני-ישראל, כחול הים, אשר לא-יימד, ולא ייספר; והיה במקום אשר-ייאמר להם, לא-עמי אתם, ייאמר להם, בני אל-חי. 
<B>ב,ב</B> ונקבצו בני-יהודה ובני-ישראל, יחדיו, ושמו להם ראש אחד, ועלו מן-הארץ:  כי גדול, יום יזרעאל. 
<B>ב,ג</B> אמרו לאחיכם, עמי; ולאחותיכם, רוחמה. 
<B>ב,ד</B> ריבו באימכם, ריבו--כי-היא לא אשתי, ואנוכי לא אישה; ותסר זנוניה מפניה, ונאפופיה מבין שדיה. 
<B>ב,ה</B> פן-אפשיטנה ערומה--והצגתיה, כיום היוולדה; ושמתיה כמדבר, ושתיה כארץ צייה, והמיתיה, בצמא. 
<B>ב,ו</B> ואת-בניה, לא ארחם:  כי-בני זנונים, המה. 
<B>ב,ז</B> כי זנתה אימם, הובישה הורתם:  כי אמרה, אלכה אחרי מאהביי נותני לחמי ומימיי, צמרי ופשתי, שמני ושיקויי. 
<B>ב,ח</B> לכן הנני-שך את-דרכך, בסירים; וגדרתי את-גדרה, ונתיבותיה לא תמצא. 
<B>ב,ט</B> ורידפה את-מאהביה ולא-תשיג אותם, וביקשתם ולא תמצא; ואמרה, אלכה ואשובה אל-אישי הראשון--כי טוב לי אז, מעתה. 
<B>ב,י</B> והיא, לא ידעה, כי אנוכי נתתי לה, הדגן והתירוש והיצהר; וכסף הרביתי לה וזהב, עשו לבעל. 
<B>ב,יא</B> לכן אשוב--ולקחתי דגני בעיתו, ותירושי במועדו; והצלתי צמרי ופשתי, לכסות את-ערוותה. 
<B>ב,יב</B> ועתה אגלה את-נבלותה, לעיני מאהביה; ואיש, לא-יצילנה מידי. 
<B>ב,יג</B> והשבתי, כל-משושה, חגה, חודשה ושבתה--וכול, מועדה. 
<B>ב,יד</B> והשימותי, גפנה ותאנתה, אשר אמרה אתנה המה לי, אשר נתנו-לי מאהביי; ושמתים ליער, ואכלתם חית השדה. 
<B>ב,טו</B> ופקדתי עליה, את-ימי הבעלים אשר תקטיר להם, ותעד נזמה וחלייתה, ותלך אחרי מאהביה; ואותי שכחה, נאום-יהוה.  {ס}</P>

<P><B>ב,טז</B> לכן, הנה אנוכי מפתיה, והולכתיה, המדבר; ודיברתי, על-ליבה. 
<B>ב,יז</B> ונתתי לה את-כרמיה משם, ואת-עמק עכור לפתח תקווה; וענתה שמה כימי נעוריה, וכיום עלותה מארץ-מצריים. 
<B>ב,יח</B> והיה ביום-ההוא נאום-יהוה, תקראי אישי; ולא-תקראי-לי עוד, בעלי. 
<B>ב,יט</B> והסירותי את-שמות הבעלים, מפיה; ולא-ייזכרו עוד, בשמם. 
<B>ב,כ</B> וכרתי להם ברית, ביום ההוא, עם-חית השדה ועם-עוף השמיים, ורמש האדמה; וקשת וחרב ומלחמה אשבור מן-הארץ, והשכבתים לבטח. 
<B>ב,כא</B> ואירשתיך לי, לעולם; ואירשתיך לי בצדק ובמשפט, ובחסד וברחמים. 
<B>ב,כב</B> ואירשתיך לי, באמונה; וידעת, את-יהוה.  {פ}</P>

<P><B>ב,כג</B> והיה ביום ההוא, אענה נאום-יהוה--אענה, את-השמיים; והם, יענו את-הארץ. 
<B>ב,כד</B> והארץ תענה, את-הדגן ואת-התירוש ואת-היצהר; והם, יענו את-יזרעאל. 
<B>ב,כה</B> וזרעתיה לי בארץ, וריחמתי את-לא רוחמה; ואמרתי ללא-עמי עמי-אתה, והוא יאמר אלוהיי.  {פ}</P>

<P><B>ג,א</B> ויאמר יהוה אליי, עוד לך אהב-אישה, אהובת ריע, ומנאפת:  כאהבת יהוה, את-בני ישראל, והם פונים אל-אלוהים אחרים, ואוהבי אשישי ענבים. 
<B>ג,ב</B> ואכרהא לי, בחמישה עשר כסף; וחומר שעורים, ולתך שעורים. 
<B>ג,ג</B> ואומר אליה, ימים רבים תשבי לי--לא תזני, ולא תהיי לאיש; וגם-אני, אלייך. 
<B>ג,ד</B> כי ימים רבים, יישבו בני ישראל--אין מלך ואין שר, ואין זבח ואין מצבה; ואין איפוד, ותרפים. 
<B>ג,ה</B> אחר, ישובו בני ישראל, וביקשו את-יהוה אלוהיהם, ואת דויד מלכם; ופחדו אל-יהוה ואל-טובו, באחרית הימים.  {פ}</P>

<P><B>ד,א</B> שמעו דבר-יהוה, בני ישראל:  כי ריב ליהוה, עם-יושבי הארץ--כי אין-אמת ואין-חסד ואין-דעת אלוהים, בארץ. 
<B>ד,ב</B> אלה וכחש, ורצוח וגנוב ונאוף; פרצו, ודמים בדמים נגעו. 
<B>ד,ג</B> על-כן תאבל הארץ, ואומלל כל-יושב בה, בחית השדה, ובעוף השמיים; וגם-דגי הים, ייאספו. 
<B>ד,ד</B> אך איש אל-ירב, ואל-יוכח איש; ועמך, כמריבי כוהן. 
<B>ד,ה</B> וכשלת היום, וכשל גם-נביא עימך לילה; ודמיתי, אימך. 
<B>ד,ו</B> נדמו עמי, מבלי הדעת:  כי-אתה הדעת מאסת, ואמאסך מכהן לי, ותשכח תורת אלוהיך, אשכח בניך גם-אני. 
<B>ד,ז</B> כרובם, כן חטאו-לי; כבודם, בקלון אמיר. 
<B>ד,ח</B> חטאת עמי, יאכלו; ואל-עוונם, ישאו נפשו. 
<B>ד,ט</B> והיה כעם, ככוהן; ופקדתי עליו דרכיו, ומעלליו אשיב לו. 
<B>ד,י</B> ואכלו ולא ישבעו, הזנו ולא יפרוצו:  כי-את-יהוה עזבו, לשמור. 
<B>ד,יא</B> זנות ויין ותירוש, ייקח-לב. 
<B>ד,יב</B> עמי בעצו ישאל, ומקלו יגיד לו:  כי רוח זנונים התעה, ויזנו מתחת אלוהיהם. 
<B>ד,יג</B> על-ראשי ההרים יזבחו, ועל-הגבעות יקטרו, תחת אלון ולבנה ואלה, כי טוב צילה; על-כן, תזנינה בנותיכם, וכלותיכם, תנאפנה. 
<B>ד,יד</B> לא-אפקוד על-בנותיכם כי תזנינה, ועל-כלותיכם כי תנאפנה--כי-הם עם-הזונות יפרדו, ועם-הקדשות יזבחו; ועם לא-יבין, יילבט. 
<B>ד,טו</B> אם-זונה אתה ישראל, אל-יאשם יהודה; ואל-תבואו הגלגל, ואל-תעלו בית אוון, ואל-תישבעו, חי-יהוה. 
<B>ד,טז</B> כי כפרה סוררה, סרר ישראל; עתה ירעם יהוה, ככבש במרחב. 
<B>ד,יז</B> חבור עצבים אפריים, הנח-לו. 
<B>ד,יח</B> סר, סובאם; הזנה הזנו, אהבו הבו קלון מגיניה. 
<B>ד,יט</B> צרר רוח אותה, בכנפיה; ויבושו, מזבחותם.  {פ}</P>

<P><B>ה,א</B> שמעו-זאת הכוהנים והקשיבו בית ישראל, ובית המלך האזינו--כי לכם, המשפט:  כי-פח הייתם למצפה, ורשת פרושה על-תבור. 
<B>ה,ב</B> ושחטה שטים, העמיקו; ואני, מוסר לכולם. 
<B>ה,ג</B> אני ידעתי אפריים, וישראל לא-נכחד ממני:  כי עתה הזנית אפריים, נטמא ישראל. 
<B>ה,ד</B> לא ייתנו מעלליהם, לשוב אל-אלוהיהם:  כי רוח זנונים בקרבם, ואת-יהוה לא ידעו. 
<B>ה,ה</B> וענה גאון-ישראל, בפניו; וישראל ואפריים, ייכשלו בעוונם--כשל גם-יהודה, עימם. 
<B>ה,ו</B> בצאנם ובבקרם, ילכו לבקש את-יהוה--ולא ימצאו:  חלץ, מהם. 
<B>ה,ז</B> ביהוה בגדו, כי-בנים זרים ילדו; עתה יאכלם חודש, את-חלקיהם.  {ס}</P>

<P><B>ה,ח</B> תקעו שופר בגבעה, חצוצרה ברמה; הריעו בית אוון, אחריך בנימין. 
<B>ה,ט</B> אפריים לשמה תהיה, ביום תוכחה; בשבטי, ישראל, הודעתי, נאמנה. 
<B>ה,י</B> היו שרי יהודה, כמסיגי גבול; עליהם, אשפוך כמים עברתי. 
<B>ה,יא</B> עשוק אפריים, רצוץ משפט:  כי הואיל, הלך אחרי-צו. 
<B>ה,יב</B> ואני כעש, לאפריים; וכרקב, לבית יהודה. 
<B>ה,יג</B> וירא אפריים את-חולייו, ויהודה את-מזורו, וילך אפריים אל-אשור, וישלח אל-מלך ירב; והוא, לא יוכל לרפוא לכם, ולא-יגהה מכם, מזור. 
<B>ה,יד</B> כי אנוכי כשחל לאפריים, וככפיר לבית יהודה; אני אני אטרוף ואלך, אשא ואין מציל. 
<B>ה,טו</B> אלך אשובה אל-מקומי, עד אשר-יאשמו וביקשו פניי:  בצר להם, ישחרונני. 
<B>ו,א</B> לכו ונשובה אל-יהוה, כי הוא טרף וירפאנו; יך, ויחבשנו. 
<B>ו,ב</B> יחיינו, מיומיים; ביום, השלישי, יקימנו, ונחיה לפניו. 
<B>ו,ג</B> ונדעה נרדפה, לדעת את-יהוה, כשחר, נכון מוצאו; ויבוא כגשם לנו, כמלקוש יורה ארץ. 
<B>ו,ד</B> מה אעשה-לך אפריים, מה אעשה-לך יהודה; וחסדכם, כענן-בוקר, וכטל, משכים הולך. 
<B>ו,ה</B> על-כן, חצבתי בנביאים--הרגתים, באמרי-פי; ומשפטיך, אור ייצא. 
<B>ו,ו</B> כי חסד חפצתי, ולא-זבח; ודעת אלוהים, מעולות. 
<B>ו,ז</B> והמה, כאדם עברו ברית; שם, בגדו בי. 
<B>ו,ח</B> גלעד, קרית פועלי אוון--עקובה, מדם. 
<B>ו,ט</B> וכחכי איש גדודים, חבר כוהנים, דרך, ירצחו-שכמה:  כי זימה, עשו. 
<B>ו,י</B> בבית, ישראל, ראיתי, שערורייה; שם זנות לאפריים, נטמא ישראל. 
<B>ו,יא</B> גם-יהודה, שת קציר לך, בשובי, שבות עמי.  {פ}</P>

<P><B>ז,א</B> כרופאי לישראל, ונגלה עוון אפריים ורעות שומרון--כי פעלו, שקר; וגנב יבוא, פשט גדוד בחוץ. 
<B>ז,ב</B> ובל-יאמרו, ללבבם, כל-רעתם, זכרתי; עתה סבבום מעלליהם, נגד פניי היו. 
<B>ז,ג</B> ברעתם, ישמחו-מלך; ובכחשיהם, שרים. 
<B>ז,ד</B> כולם, מנאפים--כמו תנור, בוערה מאופה; ישבות מעיר, מלוש בצק עד-חומצתו. 
<B>ז,ה</B> יום מלכנו, החלו שרים חמת מיין; משך ידו, את-לוצצים. 
<B>ז,ו</B> כי-קירבו כתנור ליבם, באורבם:  כל-הלילה, ישן אופהם--בוקר, הוא בוער כאש להבה. 
<B>ז,ז</B> כולם ייחמו כתנור, ואכלו את-שופטיהם; כל-מלכיהם נפלו, אין-קורא בהם אליי. 
<B>ז,ח</B> אפריים, בעמים הוא יתבולל; אפריים היה עוגה, בלי הפוכה. 
<B>ז,ט</B> אכלו זרים כוחו, והוא לא ידע; גם-שיבה זרקה בו, והוא לא ידע. 
<B>ז,י</B> וענה גאון-ישראל, בפניו; ולא-שבו אל-יהוה אלוהיהם, ולא ביקשוהו בכל-זאת. 
<B>ז,יא</B> ויהי אפריים, כיונה פותה אין לב; מצריים קראו, אשור הלכו. 
<B>ז,יב</B> כאשר ילכו, אפרוש עליהם רשתי--כעוף השמיים, אורידם; אייסירם, כשמע לעדתם.  {ס}</P>

<P><B>ז,יג</B> אוי להם כי-נדדו ממני, שוד להם כי-פשעו בי; ואנוכי אפדם--והמה, דיברו עליי כזבים. 
<B>ז,יד</B> ולא-זעקו אליי בליבם, כי יילילו על-משכבותם; על-דגן ותירוש יתגוררו, יסורו בי. 
<B>ז,טו</B> ואני ייסרתי, חיזקתי זרועותם; ואליי, יחשבו-רע. 
<B>ז,טז</B> ישובו לא על, היו כקשת רמייה--ייפלו בחרב שריהם, מזעם לשונם; זו לעגם, בארץ מצריים. 
<B>ח,א</B> אל-חיכך שופר, כנשר על-בית יהוה--יען עברו בריתי, ועל-תורתי פשעו. 
<B>ח,ב</B> לי, יזעקו; אלוהיי ידענוך, ישראל. 
<B>ח,ג</B> זנח ישראל, טוב; אויב, ירדפו. 
<B>ח,ד</B> הם המליכו ולא ממני, השירו ולא ידעתי; כספם וזהבם, עשו להם עצבים, למען, ייכרת. 
<B>ח,ה</B> זנח עגלך שומרון, חרה אפי בם; עד-מתיי, לא יוכלו ניקיון. 
<B>ח,ו</B> כי מישראל, והוא--חרש עשהו, ולא אלוהים הוא:  כי-שבבים יהיה, עגל שומרון. 
<B>ח,ז</B> כי רוח יזרעו, וסופתה יקצורו; קמה אין-לו, צמח בלי יעשה-קמח--אוליי יעשה, זרים יבלעוהו. 
<B>ח,ח</B> נבלע, ישראל; עתה היו בגויים, ככלי אין-חפץ בו. 
<B>ח,ט</B> כי-המה עלו אשור, פרא בודד לו; אפריים, התנו אהבים. 
<B>ח,י</B> גם כי-יתנו בגויים, עתה אקבצם; ויחלו מעט, ממשא מלך שרים. 
<B>ח,יא</B> כי-הרבה אפריים מזבחות, לחטוא:  היו-לו מזבחות, לחטוא. 
<B>ח,יב</B> אכתוב-לו--רובי, תורתי:  כמו-זר, נחשבו. 
<B>ח,יג</B> זבחי הבהביי, יזבחו בשר ויאכלו--יהוה, לא רצם; עתה יזכור עוונם, ויפקוד חטאותם--המה, מצריים ישובו. 
<B>ח,יד</B> וישכח ישראל את-עושהו, וייבן היכלות, ויהודה, הרבה ערים בצורות; ושילחתי-אש בעריו, ואכלה ארמנותיה.  {פ}</P>

<P><B>ט,א</B> אל-תשמח ישראל אל-גיל כעמים, כי זנית מעל אלוהיך; אהבת אתנן, על כל-גורנות דגן. 
<B>ט,ב</B> גורן ויקב, לא ירעם; ותירוש, יכחש בה. 
<B>ט,ג</B> לא יישבו, בארץ יהוה; ושב אפריים מצריים, ובאשור טמא יאכלו. 
<B>ט,ד</B> לא-ייסכו ליהוה יין, ולא יערבו-לו--זבחיהם כלחם אונים להם, כל-אוכליו ייטמאו:  כי-לחמם לנפשם, לא יבוא בית יהוה. 
<B>ט,ה</B> מה-תעשו, ליום מועד, וליום, חג-יהוה. 
<B>ט,ו</B> כי-הנה הלכו משוד, מצריים תקבצם מוף תקברם; מחמד לכספם, קימוש יירשם, חוח, באוהליהם. 
<B>ט,ז</B> באו ימי הפקודה, באו ימי השילום--יידעו, ישראל; אוויל הנביא, משוגע איש הרוח--על רוב עוונך, ורבה משטמה. 
<B>ט,ח</B> צופה אפריים, עם-אלוהיי; נביא פח יקוש, על-כל-דרכיו--משטמה, בבית אלוהיו. 
<B>ט,ט</B> העמיקו שיחתו, כימי הגבעה; יזכור עוונם, יפקוד חטאותם.  {ס}</P>

<P><B>ט,י</B> כענבים במדבר, מצאתי ישראל--כביכורה בתאנה בראשיתה, ראיתי אבותיכם; המה באו בעל-פעור, ויינזרו לבושת, ויהיו שיקוצים, כאוהבם. 
<B>ט,יא</B> אפריים, כעוף יתעופף כבודם; מלידה ומבטן, ומהריון. 
<B>ט,יב</B> כי אם-יגדלו את-בניהם, ושיכלתים מאדם:  כי-גם-אוי להם, בשורי מהם. 
<B>ט,יג</B> אפריים כאשר-ראיתי לצור, שתולה בנווה; ואפריים, להוציא אל-הורג בניו. 
<B>ט,יד</B> תן-להם יהוה, מה-תיתן; תן-להם רחם משכיל, ושדיים צומקים. 
<B>ט,טו</B> כל-רעתם בגלגל, כי-שם שנאתים, על רוע מעלליהם, מביתי אגרשם; לא אוסף אהבתם, כל-שריהם סוררים. 
<B>ט,טז</B> הוכה אפריים--שורשם יבש, פרי בל-יעשון; גם כי יילדון, והמתי מחמדי בטנם. 
<B>ט,יז</B> ימאסם אלוהיי, כי לא שמעו לו; ויהיו נודדים, בגויים.  {ס}</P>

<P><B>י,א</B> גפן בוקק ישראל, פרי ישווה-לו; כרוב לפרייו, הרבה למזבחות--כטוב לארצו, היטיבו מצבות. 
<B>י,ב</B> חלק ליבם, עתה יאשמו; הוא יערוף מזבחותם, ישודד מצבותם. 
<B>י,ג</B> כי עתה יאמרו, אין מלך לנו:  כי לא יראנו את-יהוה, והמלך מה-יעשה-לנו. 
<B>י,ד</B> דיברו דברים, אלות שוא כרות ברית; ופרח כראש משפט, על תלמי שדיי. 
<B>י,ה</B> לעגלות בית אוון, יגורו שכן שומרון:  כי-אבל עליו עמו, וכמריו עליו יגילו--על-כבודו, כי-גלה ממנו. 
<B>י,ו</B> גם-אותו לאשור יובל, מנחה למלך ירב; בושנה אפריים ייקח, ויבוש ישראל מעצתו. 
<B>י,ז</B> נדמה שומרון, מלכה, כקצף, על-פני-מים. 
<B>י,ח</B> ונשמדו במות אוון, חטאת ישראל--קוץ ודרדר, יעלה על-מזבחותם; ואמרו להרים כסונו, ולגבעות נפלו עלינו.  {פ}</P>

<P><B>י,ט</B> מימי, הגבעה, חטאת, ישראל; שם עמדו, לא-תשיגם בגבעה מלחמה על-בני עלווה. 
<B>י,י</B> באוותי, ואיסורם; ואוספו עליהם עמים, באוסרם לשתי עוונותם. 
<B>י,יא</B> ואפריים עגלה מלומדה, אוהבתי לדוש, ואני עברתי, על-טוב צווארה; ארכיב אפריים יחרוש יהודה, ישדד-לו יעקוב. 
<B>י,יב</B> זרעו לכם לצדקה קצרו לפי-חסד, נירו לכם ניר; ועת, לדרוש את-יהוה, עד-יבוא, ויורה צדק לכם. 
<B>י,יג</B> חרשתם-רשע עוולתה קצרתם, אכלתם פרי-כחש--כי-בטחת בדרכך, ברוב גיבוריך. 
<B>י,יד</B> וקם שאון, בעמך, וכל-מבצריך יושד, כשוד שלמן בית ארבאל ביום מלחמה:  אם על-בנים, רוטשה. 
<B>י,טו</B> ככה, עשה לכם בית-אל, מפני, רעת רעתכם; בשחר, נדמה נדמה מלך ישראל. 
<B>יא,א</B> כי נער ישראל, ואוהבהו; וממצריים, קראתי לבני. 
<B>יא,ב</B> קראו, להם; כן, הלכו מפניהם--לבעלים יזבחו, ולפסילים יקטרון. 
<B>יא,ג</B> ואנוכי תירגלתי לאפריים, קחם על-זרועותיו; ולא ידעו, כי רפאתים. 
<B>יא,ד</B> בחבלי אדם אמשכם בעבותות אהבה, ואהיה להם כמרימי עול על לחיהם; ואט אליו, אוכיל. 
<B>יא,ה</B> לא ישוב אל-ארץ מצריים, ואשור הוא מלכו:  כי מיאנו, לשוב. 
<B>יא,ו</B> וחלה חרב בעריו, וכילתה בדיו ואכלה--ממועצותיהם. 
<B>יא,ז</B> ועמי תלואים, למשובתי; ואל-על, יקראוהו--יחד, לא ירומם. 
<B>יא,ח</B> איך אתנך אפריים, אמגנך ישראל--איך אתנך כאדמה, אשימך כצבויים; נהפך עליי ליבי, יחד נכמרו ניחומיי. 
<B>יא,ט</B> לא אעשה חרון אפי, לא אשוב לשחת אפריים:  כי אל אנוכי, ולא-איש--בקרבך קדוש, ולא אבוא בעיר. 
<B>יא,י</B> אחרי יהוה ילכו, כאריה ישאג:  כי-הוא ישאג, ויחרדו בנים מים. 
<B>יא,יא</B> יחרדו כציפור ממצריים, וכיונה מארץ אשור; והושבתים על-בתיהם, נאום-יהוה.  {ס}</P>

<P><B>יב,א</B> סבבוני בכחש אפריים, ובמרמה בית ישראל; ויהודה, עוד רד עם-אל, ועם-קדושים, נאמן. 
<B>יב,ב</B> אפריים רועה רוח, ורודף קדים--כל-היום, כזב ושוד ירבה; וברית עם-אשור יכרותו, ושמן למצריים יובל. 
<B>יב,ג</B> וריב ליהוה, עם-יהודה; ולפקוד על-יעקוב כדרכיו, כמעלליו ישיב לו. 
<B>יב,ד</B> בבטן, עקב את-אחיו; ובאונו, שרה את-אלוהים. 
<B>יב,ה</B> וישר אל-מלאך ויוכל, בכה ויתחנן-לו; בית-אל, ימצאנו, ושם, ידבר עימנו. 
<B>יב,ו</B> ויהוה, אלוהי הצבאות--יהוה, זכרו. 
<B>יב,ז</B> ואתה, באלוהיך תשוב; חסד ומשפט שמור, וקווה אל-אלוהיך תמיד. 
<B>יב,ח</B> כנען, בידו מאזני מרמה--לעשוק אהב. 
<B>יב,ט</B> ויאמר אפריים--אך עשרתי, מצאתי און לי; כל-יגיעיי, לא ימצאו-לי עוון אשר-חטא. 
<B>יב,י</B> ואנוכי יהוה אלוהיך, מארץ מצריים; עוד אושיבך באוהלים, כימי מועד. 
<B>יב,יא</B> ודיברתי, על-הנביאים, ואנוכי, חזון הרביתי; וביד הנביאים, אדמה. 
<B>יב,יב</B> אם-גלעד אוון אך-שוא היו, בגלגל שוורים זיבחו; גם מזבחותם כגלים, על תלמי שדיי. 
<B>יב,יג</B> ויברח יעקוב, שדה ארם; ויעבוד ישראל באישה, ובאישה שמר. 
<B>יב,יד</B> ובנביא, העלה יהוה את-ישראל ממצריים; ובנביא, נשמר. 
<B>יב,טו</B> הכעיס אפריים, תמרורים; ודמיו, עליו ייטוש, וחרפתו, ישיב לו אדוניו. 
<B>יג,א</B> כדבר אפריים רתת, נשא הוא בישראל; ויאשם בבעל, וימות. 
<B>יג,ב</B> ועתה יוסיפו לחטוא, ויעשו להם מסכה מכספם כתבונם עצבים, מעשה חרשים, כולו; להם, הם אומרים, זובחי אדם, עגלים יישקון. 
<B>יג,ג</B> לכן, יהיו כענן-בוקר, וכטל, משכים הולך; כמוץ יסוער מגורן, וכעשן מארובה. 
<B>יג,ד</B> ואנוכי יהוה אלוהיך, מארץ מצריים; ואלוהים זולתי לא תדע, ומושיע אין בלתי. 
<B>יג,ה</B> אני ידעתיך, במדבר--בארץ, תלאובות. 
<B>יג,ו</B> כמרעיתם, וישבעו--שבעו, וירם ליבם; על-כן, שכחוני. 
<B>יג,ז</B> ואהי להם, כמו-שחל--כנמר, על-דרך אשור. 
<B>יג,ח</B> אפגשם כדוב שכול, ואקרע סגור ליבם; ואוכלם שם כלביא, חית השדה תבקעם. 
<B>יג,ט</B> שיחתך ישראל, כי-בי בעזרך. 
<B>יג,י</B> אהי מלכך איפוא, ויושיעך בכל-עריך; ושופטיך--אשר אמרת, תנה-לי מלך ושרים. 
<B>יג,יא</B> אתן-לך מלך באפי, ואקח בעברתי.  {פ}</P>

<P><B>יג,יב</B> צרור עוון אפריים, צפונה חטאתו. 
<B>יג,יג</B> חבלי יולדה, יבואו לו; הוא-בן לא חכם, כי-עת לא-יעמוד במשבר בנים. 
<B>יג,יד</B> מיד שאול אפדם, ממוות אגאלם; אהי דבריך מוות, אהי קוטבך שאול--נוחם, ייסתר מעיניי. 
<B>יג,טו</B> כי הוא, בין אחים יפריא; יבוא קדים רוח יהוה ממדבר עולה, ויבוש מקורו ויחרב מעיינו--הוא ישסה, אוצר כל-כלי חמדה. 
<B>יד,א</B> תאשם, שומרון, כי מרתה, באלוהיה; בחרב ייפולו--עולליהם ירוטשו, והרייותיו יבוקעו.  {פ}</P>

<P><B>יד,ב</B> שובה, ישראל, עד, יהוה אלוהיך:  כי כשלת, בעוונך. 
<B>יד,ג</B> קחו עימכם דברים, ושובו אל-יהוה; אמרו אליו, כל-תישא עוון וקח-טוב, ונשלמה פרים, שפתינו. 
<B>יד,ד</B> אשור לא יושיענו, על-סוס לא נרכב, ולא-נאמר עוד אלוהינו, למעשה ידינו--אשר-בך, ירוחם יתום. 
<B>יד,ה</B> ארפא, משובתם--אוהבם, נדבה:  כי שב אפי, ממנו. 
<B>יד,ו</B> אהיה כטל לישראל, יפרח כשושנה; ויך שורשיו, כלבנון. 
<B>יד,ז</B> ילכו, יונקותיו, ויהי כזית, הודו; וריח לו, כלבנון. 
<B>יד,ח</B> ישובו יושבי בצילו, יחייו דגן ויפרחו כגפן; זכרו, כיין לבנון. 
<B>יד,ט</B> אפריים, מה-לי עוד לעצבים; אני עניתי ואשורנו, אני כברוש רענן--ממני, פרייך נמצא. 
<B>יד,י</B> מי חכם ויבן אלה, נבון ויידעם:  כי-ישרים דרכי יהוה, וצדיקים ילכו בם, ופושעים, ייכשלו בם.  {ש}</P>
</BODY></HTML>
