<!DOCTYPE HTML PUBLIC "-//W3C//DTD HTML 4.01 Transitional//EN">
<HTML DIR="RTL" LANG="HE">
<HEAD>
<meta http-equiv="Content-Type" content="text/html; charset=Windows-1255">
<!--Copyright 2002 Mechon Mamre, 12 Hayyim Vital, Jerusalem-->
<LINK REL="stylesheet" HREF="k.css" TYPE="text/css">
<TITLE>תנ"ך בכתיב מלא - יואל</TITLE>
<SCRIPT TYPE="text/javascript" SRC="hm.js"></SCRIPT>
</HEAD>
<BODY>

<H1>יואל</H1>

<P><B>א,א</B> דבר-יהוה אשר היה, אל-יואל בן-פתואל. 
<B>א,ב</B> שמעו-זאת, הזקנים, והאזינו, כול יושבי הארץ; ההייתה זאת בימיכם, ואם בימי אבותיכם. 
<B>א,ג</B> עליה, לבניכם ספרו; ובניכם, לבניהם, ובניהם, לדור אחר. 
<B>א,ד</B> יתר הגזם אכל הארבה, ויתר הארבה אכל הילק; ויתר הילק, אכל החסיל. 
<B>א,ה</B> הקיצו שיכורים ובכו, והילילו כל-שותי יין; על-עסיס, כי נכרת מפיכם. 
<B>א,ו</B> כי-גוי עלה על-ארצי, עצום ואין מספר; שיניו שיני אריה, ומתלעות לביא לו. 
<B>א,ז</B> שם גפני לשמה, ותאנתי לקצפה; חשוף חשפה והשליך, הלבינו שריגיה. 
<B>א,ח</B> אלי, כבתולה חגורת-שק על-בעל נעוריה. 
<B>א,ט</B> הוכרת מנחה ונסך, מבית יהוה; אבלו, הכוהנים, משרתי, יהוה. 
<B>א,י</B> שודד שדה, אבלה אדמה:  כי שודד דגן, הוביש תירוש אומלל יצהר. 
<B>א,יא</B> הובישו איכרים, הילילו כורמים, על-חיטה, ועל-שעורה:  כי אבד, קציר שדה. 
<B>א,יב</B> הגפן הובישה, והתאנה אומללה; רימון גם-תמר ותפוח, כל-עצי השדה יבשו--כי-הוביש ששון, מן-בני אדם.  {ס}</P>

<P><B>א,יג</B> חגרו וספדו הכוהנים, הילילו משרתי מזבח--בואו לינו בשקים, משרתי אלוהיי:  כי נמנע מבית אלוהיכם, מנחה ונסך. 
<B>א,יד</B> קדשו-צום, קראו עצרה--אספו זקנים כול יושבי הארץ, בית יהוה אלוהיכם; וזעקו, אל-יהוה. 
<B>א,טו</B> אהה, ליום:  כי קרוב יום יהוה, וכשוד משדיי יבוא. 
<B>א,טז</B> הלוא נגד עינינו, אוכל נכרת; מבית אלוהינו, שמחה וגיל. 
<B>א,יז</B> עבשו פרודות, תחת מגרפותיהם--נשמו אוצרות, נהרסו ממגורות:  כי הוביש, דגן. 
<B>א,יח</B> מה-נאנחה בהמה, נבוכו עדרי בקר--כי אין מרעה, להם; גם-עדרי הצאן, נאשמו. 
<B>א,יט</B> אליך יהוה, אקרא:  כי אש, אכלה נאות מדבר, ולהבה, ליהטה כל-עצי השדה. 
<B>א,כ</B> גם-בהמות שדה, תערוג אליך:  כי יבשו, אפיקי מים, ואש, אכלה נאות המדבר.  {ס}</P>

<P><B>ב,א</B> תקעו שופר בציון, והריעו בהר קודשי--ירגזו, כול יושבי הארץ:  כי-בא יום-יהוה, כי קרוב. 
<B>ב,ב</B> יום חושך ואפילה, יום ענן וערפל, כשחר, פרוש על-ההרים; עם, רב ועצום--כמוהו לא נהיה מן-העולם, ואחריו לא יוסף עד-שני דור ודור. 
<B>ב,ג</B> לפניו אכלה אש, ואחריו תלהט להבה; כגן-עדן הארץ לפניו, ואחריו מדבר שממה, וגם-פליטה, לא-הייתה לו. 
<B>ב,ד</B> כמראה סוסים, מראהו; וכפרשים, כן ירוצון. 
<B>ב,ה</B> כקול מרכבות, על-ראשי ההרים ירקדון--כקול להב אש, אוכלה קש; כעם עצום, ערוך מלחמה. 
<B>ב,ו</B> מפניו, יחילו עמים; כל-פנים, קיבצו פארור. 
<B>ב,ז</B> כגיבורים ירוצון, כאנשי מלחמה יעלו חומה; ואיש בדרכיו ילכון, ולא יעבטון אורחותם. 
<B>ב,ח</B> ואיש אחיו לא ידחקון, גבר במסילתו ילכון; ובעד השלח ייפולו, לא יבצעו. 
<B>ב,ט</B> בעיר ישוקו, בחומה ירוצון--בבתים, יעלו; בעד החלונים יבואו, כגנב. 
<B>ב,י</B> לפניו רגזה ארץ, רעשו שמיים; שמש וירח קדרו, וכוכבים אספו נוגהם. 
<B>ב,יא</B> ויהוה, נתן קולו לפני חילו--כי רב מאוד מחנהו, כי עצום עושה דברו:  כי-גדול יום-יהוה ונורא מאוד, ומי יכילנו. 
<B>ב,יב</B> וגם-עתה, נאום-יהוה, שובו עדיי, בכל-לבבכם; ובצום ובבכי, ובמספד. 
<B>ב,יג</B> וקרעו לבבכם ואל-בגדיכם, ושובו אל-יהוה אלוהיכם:  כי-חנון ורחום, הוא--ארך אפיים ורב-חסד, וניחם על-הרעה. 
<B>ב,יד</B> מי יודע, ישוב וניחם; והשאיר אחריו, ברכה--מנחה ונסך, ליהוה אלוהיכם.  {פ}</P>

<P><B>ב,טו</B> תקעו שופר, בציון; קדשו-צום, קראו עצרה. 
<B>ב,טז</B> אספו-עם קדשו קהל, קבצו זקנים--אספו עוללים, ויונקי שדיים:  ייצא חתן מחדרו, וכלה מחופתה. 
<B>ב,יז</B> בין האולם, ולמזבח, יבכו הכוהנים, משרתי יהוה; ויאמרו חוסה יהוה על-עמך, ואל-תיתן נחלתך לחרפה למשול-בם גויים--למה יאמרו בעמים, איה אלוהיהם. 
<B>ב,יח</B> ויקנא יהוה, לארצו; ויחמול, על-עמו. 
<B>ב,יט</B> ויען יהוה ויאמר לעמו, הנני שולח לכם את-הדגן והתירוש והיצהר, ושבעתם, אותו; ולא-אתן אתכם עוד חרפה, בגויים. 
<B>ב,כ</B> ואת-הצפוני ארחיק מעליכם, והדחתיו אל-ארץ צייה ושממה--את-פניו אל-הים הקדמוני, וסופו אל-הים האחרון; ועלה בואשו, ותעל צחנתו--כי הגדיל, לעשות. 
<B>ב,כא</B> אל-תיראי, אדמה; גילי ושמחי, כי-הגדיל יהוה לעשות. 
<B>ב,כב</B> אל-תיראו בהמות שדיי, כי דשאו נאות מדבר:  כי-עץ נשא פרייו, תאנה וגפן נתנו חילם. 
<B>ב,כג</B> ובני ציון, גילו ושמחו ביהוה אלוהיכם, כי-נתן לכם את-המורה, לצדקה; ויורד לכם, גשם מורה ומלקוש--בראשון. 
<B>ב,כד</B> ומלאו הגורנות, בר; והשיקו היקבים, תירוש ויצהר. 
<B>ב,כה</B> ושילמתי לכם, את-השנים, אשר אכל הארבה, הילק והחסיל והגזם:  חילי, הגדול, אשר שילחתי, בכם. 
<B>ב,כו</B> ואכלתם אכול, ושבוע, והיללתם את-שם יהוה אלוהיכם, אשר-עשה עימכם להפליא; ולא-יבושו עמי, לעולם. 
<B>ב,כז</B> וידעתם, כי בקרב ישראל אני, ואני יהוה אלוהיכם, ואין עוד; ולא-יבושו עמי, לעולם.  {פ}</P>

<P><B>ג,א</B> והיה אחרי-כן, אשפוך את-רוחי על-כל-בשר, וניבאו, בניכם ובנותיכם; זקניכם, חלומות יחלומון--בחוריכם, חזיונות יראו. 
<B>ג,ב</B> וגם על-העבדים, ועל-השפחות, בימים ההמה, אשפוך את-רוחי. 
<B>ג,ג</B> ונתתי, מופתים, בשמיים, ובארץ:  דם ואש, ותימרות עשן. 
<B>ג,ד</B> השמש ייהפך לחושך, והירח לדם--לפני, בוא יום יהוה, הגדול, והנורא. 
<B>ג,ה</B> והיה, כול אשר-יקרא בשם יהוה--יימלט:  כי בהר-ציון ובירושלים תהיה פליטה, כאשר אמר יהוה, ובשרידים, אשר יהוה קורא. 
<B>ד,א</B> כי, הנה בימים ההמה--ובעת ההיא:  אשר אשיב את-שבות יהודה, וירושלים. 
<B>ד,ב</B> וקיבצתי, את-כל-הגויים, והורדתים, אל-עמק יהושפט; ונשפטתי עימם שם, על-עמי ונחלתי ישראל אשר פיזרו בגויים, ואת-ארצי, חילקו. 
<B>ד,ג</B> ואל-עמי, ידו גורל; וייתנו הילד בזונה, והילדה מכרו ביין וישתו. 
<B>ד,ד</B> וגם מה-אתם לי, צור וצידון, וכול, גלילות פלשת; הגמול, אתם משלמים עליי, ואם-גומלים אתם עליי, קל מהרה אשיב גמולכם בראשכם. 
<B>ד,ה</B> אשר-כספי וזהבי, לקחתם; ומחמדיי, הטובים, הבאתם, להיכליכם. 
<B>ד,ו</B> ובני יהודה ובני ירושלים, מכרתם לבני היוונים, למען הרחיקם, מעל גבולם. 
<B>ד,ז</B> הנני מעירם--מן-המקום, אשר-מכרתם אותם שמה; והשיבותי גמולכם, בראשכם. 
<B>ד,ח</B> ומכרתי את-בניכם ואת-בנותיכם, ביד בני יהודה, ומכרום לשביים, אל-גוי רחוק:  כי יהוה, דיבר.  {פ}</P>

<P><B>ד,ט</B> קראו-זאת, בגויים, קדשו, מלחמה; העירו, הגיבורים--ייגשו יעלו, כול אנשי המלחמה. 
<B>ד,י</B> כותו איתיכם לחרבות, ומזמרותיכם לרמחים; החלש, יאמר גיבור אני. 
<B>ד,יא</B> עושו ובואו כל-הגויים מסביב, ונקבצו; שמה, הנחת יהוה גיבוריך. 
<B>ד,יב</B> ייעורו ויעלו הגויים, אל-עמק יהושפט:  כי שם, אשב לשפוט את-כל-הגויים--מסביב. 
<B>ד,יג</B> שלחו מגל, כי בשל קציר; בואו רדו, כי-מלאה גת--השיקו היקבים, כי רבה רעתם. 
<B>ד,יד</B> המונים המונים, בעמק החרוץ:  כי קרוב יום יהוה, בעמק החרוץ. 
<B>ד,טו</B> שמש וירח, קדרו; וכוכבים, אספו נוגהם. 
<B>ד,טז</B> ויהוה מציון ישאג, ומירושלים ייתן קולו, ורעשו, שמיים וארץ; ויהוה מחסה לעמו, ומעוז לבני ישראל. 
<B>ד,יז</B> וידעתם, כי אני יהוה אלוהיכם, שוכן, בציון הר-קודשי; והייתה ירושלים קודש, וזרים לא-יעברו-בה עוד.  {ס}</P>

<P><B>ד,יח</B> והיה ביום ההוא ייטפו ההרים עסיס, והגבעות תלכנה חלב, וכל-אפיקי יהודה, ילכו מים; ומעיין, מבית יהוה ייצא, והשקה, את-נחל השיטים. 
<B>ד,יט</B> מצריים, לשממה תהיה, ואדום, למדבר שממה תהיה; מחמס בני יהודה, אשר-שפכו דם-נקיא בארצם. 
<B>ד,כ</B> ויהודה, לעולם תשב; וירושלים, לדור ודור. 
<B>ד,כא</B> וניקיתי, דמם לא-ניקיתי; ויהוה, שוכן בציון.  {ש}</P>
</BODY></HTML>
