<!DOCTYPE HTML PUBLIC "-//W3C//DTD HTML 4.01 Transitional//EN">
<HTML DIR="RTL" LANG="HE">
<HEAD>
<meta http-equiv="Content-Type" content="text/html; charset=Windows-1255">
<!--Copyright 2002 Mechon Mamre, 12 Hayyim Vital, Jerusalem-->
<LINK REL="stylesheet" HREF="k.css" TYPE="text/css">
<TITLE>תנ"ך בכתיב מלא - עובדיה</TITLE>
<SCRIPT TYPE="text/javascript" SRC="hm.js"></SCRIPT>
</HEAD>
<BODY>

<H1>עובדיה</H1>

<P><B>א,א</B> חזון, עובדיה:  כה-אמר אדוניי יהוה לאדום, שמועה שמענו מאת יהוה וציר בגויים שולח--קומו ונקומה עליה, למלחמה. 
<B>א,ב</B> הנה קטון נתתיך, בגויים:  בזוי אתה, מאוד. 
<B>א,ג</B> זדון ליבך השיאך, שוכני בחגווי-סלע מרום שבתו; אומר בליבו, מי יורידני ארץ. 
<B>א,ד</B> אם-תגביה כנשר, ואם-בין כוכבים שים קינך--משם אורידך, נאום-יהוה. 
<B>א,ה</B> אם-גנבים באו-לך, אם-שודדי לילה--איך נדמית, הלוא יגנבו דיים; אם-בוצרים באו לך, הלוא ישאירו עוללות. 
<B>א,ו</B> איך נחפשו עשיו, נבעו מצפוניו. 
<B>א,ז</B> עד-הגבול שילחוך, כול אנשי בריתך--השיאוך יכלו לך, אנשי שלומך; לחמך, ישימו מזור תחתיך--אין תבונה, בו. 
<B>א,ח</B> הלוא ביום ההוא, נאום-יהוה, והאבדתי חכמים מאדום, ותבונה מהר עשיו. 
<B>א,ט</B> וחתו גיבוריך, תימן, למען ייכרת-איש מהר עשיו, מקטל. 
<B>א,י</B> מחמס אחיך יעקוב, תכסך בושה; ונכרת, לעולם. 
<B>א,יא</B> ביום עמודך מנגד, ביום שבות זרים חילו; ונוכרים באו שעריו, ועל-ירושלים ידו גורל--גם-אתה, כאחד מהם. 
<B>א,יב</B> ואל-תרא ביום-אחיך, ביום נוכרו, ואל-תשמח לבני-יהודה, ביום אובדם; ואל-תגדל פיך, ביום צרה. 
<B>א,יג</B> אל-תבוא בשער-עמי ביום אידם, אל-תרא גם-אתה ברעתו ביום אידו; ואל-תשלחנה בחילו, ביום אידו. 
<B>א,יד</B> ואל-תעמוד, על-הפרק, להכרית, את-פליטיו; ואל-תסגר שרידיו, ביום צרה. 
<B>א,טו</B> כי-קרוב יום-יהוה, על-כל-הגויים:  כאשר עשית ייעשה לך, גמולך ישוב בראשך. 
<B>א,טז</B> כי, כאשר שתיתם על-הר קודשי, ישתו כל-הגויים, תמיד; ושתו ולעו, והיו כלא היו. 
<B>א,יז</B> ובהר ציון תהיה פליטה, והיה קודש; וירשו בית יעקוב, את מורשיהם. 
<B>א,יח</B> והיה בית-יעקוב אש ובית יוסף להבה, ובית עשיו לקש, ודלקו בהם, ואכלום; ולא-יהיה שריד לבית עשיו, כי יהוה דיבר. 
<B>א,יט</B> וירשו הנגב את-הר עשיו, והשפילה את-פלשתים, וירשו את-שדה אפריים, ואת שדה שומרון; ובנימין, את-הגלעד. 
<B>א,כ</B> וגלות החיל-הזה לבני ישראל אשר-כנענים, עד-צרפת, וגלות ירושלים, אשר בספרד--יירשו, את ערי הנגב. 
<B>א,כא</B> ועלו מושיעים בהר ציון, לשפוט את-הר עשיו; והייתה ליהוה, המלוכה.  {ש}</P>
</BODY></HTML>
