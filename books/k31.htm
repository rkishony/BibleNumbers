<!DOCTYPE HTML PUBLIC "-//W3C//DTD HTML 4.01 Transitional//EN">
<HTML DIR="RTL" LANG="HE">
<HEAD>
<meta http-equiv="Content-Type" content="text/html; charset=Windows-1255">
<!--Copyright 2002 Mechon Mamre, 12 Hayyim Vital, Jerusalem-->
<LINK REL="stylesheet" HREF="k.css" TYPE="text/css">
<TITLE>תנ"ך בכתיב מלא - קוהלת</TITLE>
<SCRIPT TYPE="text/javascript" SRC="hm.js"></SCRIPT>
</HEAD>
<BODY>

<H1>קוהלת</H1>

<P><B>א,א</B> דברי קוהלת בן-דויד, מלך בירושלים. 
<B>א,ב</B> הבל הבלים אמר קוהלת, הבל הבלים הכול הבל. 
<B>א,ג</B> מה-יתרון, לאדם:  בכל-עמלו--שיעמול, תחת השמש. 
<B>א,ד</B> דור הולך ודור בא, והארץ לעולם עומדת. 
<B>א,ה</B> וזרח השמש, ובא השמש; ואל-מקומו--שואף זורח הוא, שם. 
<B>א,ו</B> הולך, אל-דרום, וסובב, אל-צפון; סובב סובב הולך הרוח, ועל-סביבותיו שב הרוח. 
<B>א,ז</B> כל-הנחלים הולכים אל-הים, והים איננו מלא; אל-מקום, שהנחלים הולכים--שם הם שבים, ללכת. 
<B>א,ח</B> כל-הדברים יגעים, לא-יוכל איש לדבר; לא-תשבע עין לראות, ולא-תימלא אוזן משמוע. 
<B>א,ט</B> מה-שהיה, הוא שיהיה, ומה-שנעשה, הוא שייעשה; ואין כל-חדש, תחת השמש. 
<B>א,י</B> יש דבר שיאמר ראה-זה, חדש הוא:  כבר היה לעולמים, אשר היה מלפנינו. 
<B>א,יא</B> אין זכרון, לראשונים; וגם לאחרונים שיהיו, לא-יהיה להם זיכרון--עם שיהיו, לאחרונה.  {פ}</P>

<P><B>א,יב</B> אני קוהלת, הייתי מלך על-ישראל--בירושלים. 
<B>א,יג</B> ונתתי את-ליבי, לדרוש ולתור בחכמה, על כל-אשר נעשה, תחת השמיים; הוא עניין רע, נתן אלוהים לבני האדם--לענות בו. 
<B>א,יד</B> ראיתי, את-כל-המעשים, שנעשו, תחת השמש; והנה הכול הבל, ורעות רוח. 
<B>א,טו</B> מעוות, לא-יוכל לתקון; וחסרון, לא-יוכל להימנות. 
<B>א,טז</B> דיברתי אני עם-ליבי, לאמור--אני הנה הגדלתי והוספתי חכמה, על כל-אשר-היה לפניי על-ירושלים; וליבי ראה הרבה, חכמה ודעת. 
<B>א,יז</B> ואתנה ליבי לדעת חכמה, ודעת הוללות ושכלות:  ידעתי, שגם-זה הוא רעיון רוח. 
<B>א,יח</B> כי ברוב חכמה, רוב-כעס; ויוסיף דעת, יוסיף מכאוב. 
<B>ב,א</B> אמרתי אני בליבי, לכה-נא אנסכה בשמחה וראה בטוב; והנה גם-הוא, הבל. 
<B>ב,ב</B> לשחוק, אמרתי מהולל; ולשמחה, מה-זו עושה. 
<B>ב,ג</B> תרתי בליבי, למשוך ביין את-בשרי; וליבי נוהג בחכמה, ולאחוז בסכלות--עד אשר-אראה אי-זה טוב לבני האדם אשר יעשו תחת השמיים, מספר ימי חייהם. 
<B>ב,ד</B> הגדלתי, מעשיי:  בניתי לי בתים, נטעתי לי כרמים. 
<B>ב,ה</B> עשיתי לי, גנות ופרדסים; ונטעתי בהם, עץ כל-פרי. 
<B>ב,ו</B> עשיתי לי, בריכות מים--להשקות מהם, יער צומח עצים. 
<B>ב,ז</B> קניתי עבדים ושפחות, ובני-בית היה לי; גם מקנה בקר וצאן הרבה היה לי, מכול שהיו לפניי בירושלים. 
<B>ב,ח</B> כנסתי לי גם-כסף וזהב, וסגולת מלכים והמדינות; עשיתי לי שרים ושרות, ותענוגות בני האדם--שידה ושידות. 
<B>ב,ט</B> וגדלתי והוספתי, מכול שהיה לפניי בירושלים; אף חכמתי, עמדה לי. 
<B>ב,י</B> וכול אשר שאלו עיניי, לא אצלתי מהם:  לא-מנעתי את-ליבי מכל-שמחה, כי-ליבי שמח מכל-עמלי, וזה-היה חלקי, מכל-עמלי. 
<B>ב,יא</B> ופניתי אני, בכל-מעשיי שעשו ידיי, ובעמל, שעמלתי לעשות; והנה הכול הבל ורעות רוח, ואין יתרון תחת השמש. 
<B>ב,יב</B> ופניתי אני לראות חכמה, והוללות וסכלות:  כי מה האדם, שיבוא אחרי המלך, את אשר-כבר, עשוהו. 
<B>ב,יג</B> וראיתי אני, שיש יתרון לחכמה מן-הסכלות--כיתרון האור, מן-החושך. 
<B>ב,יד</B> החכם עיניו בראשו, והכסיל בחושך הולך; וידעתי גם-אני, שמקרה אחד יקרה את-כולם. 
<B>ב,טו</B> ואמרתי אני בליבי, כמקרה הכסיל גם-אני יקרני, ולמה חכמתי אני, אז יותר; ודיברתי בליבי, שגם-זה הבל. 
<B>ב,טז</B> כי אין זכרון לחכם עם-הכסיל, לעולם:  בשכבר הימים הבאים, הכול נשכח, ואיך ימות החכם, עם-הכסיל. 
<B>ב,יז</B> ושנאתי, את-החיים--כי רע עליי המעשה, שנעשה תחת השמש:  כי-הכול הבל, ורעות רוח. 
<B>ב,יח</B> ושנאתי אני את-כל-עמלי, שאני עמל תחת השמש:  שאניחנו, לאדם שיהיה אחריי. 
<B>ב,יט</B> ומי יודע, החכם יהיה או סכל, וישלט בכל-עמלי, שעמלתי ושחכמתי תחת השמש; גם-זה, הבל. 
<B>ב,כ</B> וסבותי אני, לייאש את-ליבי--על, כל-העמל, שעמלתי, תחת השמש. 
<B>ב,כא</B> כי-יש אדם, שעמלו בחכמה ובדעת--ובכשרון; ולאדם שלא עמל-בו, ייתננו חלקו--גם-זה הבל, ורעה רבה. 
<B>ב,כב</B> כי מה-הווה לאדם, בכל-עמלו, וברעיון, ליבו--שהוא עמל, תחת השמש. 
<B>ב,כג</B> כי כל-ימיו מכאובים, וכעס עניינו--גם-בלילה, לא-שכב ליבו; גם-זה, הבל הוא. 
<B>ב,כד</B> אין-טוב באדם שיאכל ושתה, והראה את-נפשו טוב בעמלו; גם-זו ראיתי אני, כי מיד האלוהים היא. 
<B>ב,כה</B> כי מי יאכל ומי יחוש, חוץ ממני. 
<B>ב,כו</B> כי לאדם שטוב לפניו, נתן חכמה ודעת ושמחה; ולחוטא נתן עניין לאסוף ולכנוס, לתת לטוב לפני האלוהים--גם-זה הבל, ורעות רוח. 
<B>ג,א</B> לכול, זמן; ועת לכל-חפץ, תחת השמיים.  {פ}</P>

<P>
<B>ג,ב</B>        עת ללדת,        ועת למות;<BR>          עת לטעת,        ועת לעקור נטוע.<BR>
<B>ג,ג</B>        עת להרוג        ועת לרפוא,<BR>          עת לפרוץ        ועת לבנות.<BR>
<B>ג,ד</B>        עת לבכות          ועת לשחוק,<BR>          עת ספוד         ועת רקוד.<BR>
<B>ג,ה</B>        עת להשליך אבנים,        ועת כנוס אבנים;<BR>          עת לחבוק,         ועת לרחוק מחבק.<BR>
<B>ג,ו</B>        עת לבקש         ועת לאבד,<BR>          עת לשמור        ועת להשליך.<BR>
<B>ג,ז</B>        עת לקרוע        ועת לתפור,<BR>          עת לחשות        ועת לדבר.<BR>
<B>ג,ח</B>        עת לאהוב         ועת לשנוא,<BR>          עת מלחמה        ועת שלום.  {פ}</P>

<P><B>ג,ט</B>         מה-יתרון, העושה, באשר, הוא עמל. 
<B>ג,י</B> ראיתי את-העניין, אשר נתן אלוהים לבני האדם--לענות בו. 
<B>ג,יא</B> את-הכול עשה, יפה בעיתו; גם את-העולם, נתן בליבם--מבלי אשר לא-ימצא האדם את-המעשה אשר-עשה האלוהים, מראש ועד-סוף. 
<B>ג,יב</B> ידעתי, כי אין טוב בם--כי אם-לשמוח, ולעשות טוב בחייו. 
<B>ג,יג</B> וגם כל-האדם שיאכל ושתה, וראה טוב בכל-עמלו--מתת אלוהים, היא. 
<B>ג,יד</B> ידעתי, כי כל-אשר יעשה האלוהים הוא יהיה לעולם--עליו אין להוסיף, וממנו אין לגרוע; והאלוהים עשה, שייראו מלפניו. 
<B>ג,טו</B> מה-שהיה כבר הוא, ואשר להיות כבר היה; והאלוהים, יבקש את-נרדף. 
<B>ג,טז</B> ועוד ראיתי, תחת השמש:  מקום המשפט שמה הרשע, ומקום הצדק שמה הרשע. 
<B>ג,יז</B> אמרתי אני, בליבי--את-הצדיק ואת-הרשע, ישפוט האלוהים:  כי-עת לכל-חפץ, ועל כל-המעשה שם. 
<B>ג,יח</B> אמרתי אני, בליבי--על-דברת בני האדם, לברם האלוהים; ולראות, שהם-בהמה המה להם. 
<B>ג,יט</B> כי מקרה בני-האדם ומקרה הבהמה, ומקרה אחד להם--כמות זה כן מות זה, ורוח אחד לכול; ומותר האדם מן-הבהמה אין, כי הכול הבל. 
<B>ג,כ</B> הכול הולך, אל-מקום אחד; הכול היה מן-העפר, והכול שב אל-העפר. 
<B>ג,כא</B> מי יודע, רוח בני האדם--העולה היא, למעלה; ורוח, הבהמה--היורדת היא, למטה לארץ. 
<B>ג,כב</B> וראיתי, כי אין טוב מאשר ישמח האדם במעשיו--כי-הוא, חלקו:  כי מי יביאנו לראות, במה שיהיה אחריו. 
<B>ד,א</B> ושבתי אני, ואראה את-כל-העשוקים, אשר נעשים, תחת השמש; והנה דמעת העשוקים, ואין להם מנחם, ומיד עושקיהם כוח, ואין להם מנחם. 
<B>ד,ב</B> ושבח אני את-המתים, שכבר מתו--מן-החיים, אשר המה חיים עדנה. 
<B>ד,ג</B> וטוב, משניהם--את אשר-עדן, לא היה:  אשר לא-ראה את-המעשה הרע, אשר נעשה תחת השמש. 
<B>ד,ד</B> וראיתי אני את-כל-עמל, ואת כל-כשרון המעשה--כי היא קנאת-איש, מריעהו; גם-זה הבל, ורעות רוח. 
<B>ד,ה</B> הכסיל חובק את-ידיו, ואוכל את-בשרו. 
<B>ד,ו</B> טוב, מלוא כף נחת--ממלוא חופניים עמל, ורעות רוח. 
<B>ד,ז</B> ושבתי אני ואראה הבל, תחת השמש. 
<B>ד,ח</B> יש אחד ואין שני גם בן ואח אין-לו, ואין קץ לכל-עמלו--גם-עינו, לא-תשבע עושר; ולמי אני עמל, ומחסר את-נפשי מטובה--גם-זה הבל ועניין רע, הוא. 
<B>ד,ט</B> טובים השניים, מן-האחד:  אשר יש-להם שכר טוב, בעמלם. 
<B>ד,י</B> כי אם-ייפולו, האחד יקים את-חברו; ואילו, האחד שייפול, ואין שני, להקימו. 
<B>ד,יא</B> גם אם-ישכבו שניים, וחם להם; ולאחד, איך ייחם. 
<B>ד,יב</B> ואם-יתקפו, האחד--השניים, יעמדו נגדו; והחוט, המשולש, לא במהרה, יינתק. 
<B>ד,יג</B> טוב ילד מסכן, וחכם--ממלך זקן וכסיל, אשר לא-ידע להיזהר עוד. 
<B>ד,יד</B> כי-מבית הסורים, יצא למלוך:  כי גם במלכותו, נולד רש. 
<B>ד,טו</B> ראיתי, את-כל-החיים, המהלכים, תחת השמש--עם הילד השני, אשר יעמוד תחתיו. 
<B>ד,טז</B> אין-קץ לכל-העם, לכול אשר-היה לפניהם--גם האחרונים, לא ישמחו-בו:  כי-גם-זה הבל, ורעיון רוח. 
<B>ד,יז</B> שמור רגלך, כאשר תלך אל-בית האלוהים, וקרוב לשמוע, מתת הכסילים זבח:  כי-אינם יודעים, לעשות רע. 
<B>ה,א</B> אל-תבהל על-פיך וליבך אל-ימהר, להוציא דבר--לפני האלוהים:  כי האלוהים בשמיים ואתה על-הארץ, על-כן יהיו דבריך מעטים. 
<B>ה,ב</B> כי בא החלום, ברוב עניין; וקול כסיל, ברוב דברים. 
<B>ה,ג</B> כאשר תידור נדר לאלוהים, אל-תאחר לשלמו--כי אין חפץ, בכסילים:  את אשר-תידור, שלם. 
<B>ה,ד</B> טוב, אשר לא-תידור--משתידור, ולא תשלם. 
<B>ה,ה</B> אל-תיתן את-פיך, לחטיא את-בשרך, ואל-תאמר לפני המלאך, כי שגגה היא:  למה יקצוף האלוהים על-קולך, וחיבל את-מעשה ידיך. 
<B>ה,ו</B> כי ברוב חלומות והבלים, ודברים הרבה:  כי את-האלוהים, ירא. 
<B>ה,ז</B> אם-עושק רש וגזל משפט וצדק, תראה במדינה--אל-תתמה, על-החפץ:  כי גבוה מעל גבוה, שומר, וגבוהים, עליהם. 
<B>ה,ח</B> ויתרון ארץ, בכול הוא--מלך לשדה, נעבד. 
<B>ה,ט</B> אוהב כסף לא-ישבע כסף, ומי-אוהב בהמון לא תבואה; גם-זה, הבל. 
<B>ה,י</B> ברבות, הטובה, רבו, אוכליה; ומה-כשרון, לבעליה, כי, אם-ראות עיניו. 
<B>ה,יא</B> מתוקה שנת העובד, אם-מעט ואם-הרבה יאכל; והשבע, לעשיר--איננו מניח לו, לישון. 
<B>ה,יב</B> יש רעה חולה, ראיתי תחת השמש:  עושר שמור לבעליו, לרעתו. 
<B>ה,יג</B> ואבד העושר ההוא, בעניין רע; והוליד בן, ואין בידו מאומה. 
<B>ה,יד</B> כאשר יצא מבטן אימו, ערום ישוב ללכת כשבא; ומאומה לא-יישא בעמלו, שיולך בידו. 
<B>ה,טו</B> וגם-זו רעה חולה, כל-עומת שבא כן ילך; ומה-יתרון לו, שיעמול לרוח. 
<B>ה,טז</B> גם כל-ימיו, בחושך יאכל; וכעס הרבה, וחולייו וקצף. 
<B>ה,יז</B> הנה אשר-ראיתי אני, טוב אשר-יפה לאכול-ולשתות ולראות טובה בכל-עמלו שיעמול תחת-השמש מספר ימי-חייו אשר-נתן-לו האלוהים--כי-הוא חלקו. 
<B>ה,יח</B> גם כל-האדם אשר נתן-לו האלוהים עושר ונכסים והשליטו לאכול ממנו, ולשאת את-חלקו, ולשמוח, בעמלו--זה, מתת אלוהים היא. 
<B>ה,יט</B> כי לא הרבה, יזכור את-ימי חייו:  כי האלוהים מענה, בשמחת ליבו. 
<B>ו,א</B> יש רעה, אשר ראיתי תחת השמש; ורבה היא, על-האדם. 
<B>ו,ב</B> איש אשר ייתן-לו האלוהים עושר ונכסים וכבוד ואיננו חסר לנפשו מכול אשר-יתאווה, ולא-ישליטנו האלוהים לאכול ממנו--כי איש נוכרי, יאכלנו:  זה הבל וחולי רע, הוא. 
<B>ו,ג</B> אם-יוליד איש מאה ושנים רבות יחיה ורב שיהיו ימי-שניו, ונפשו לא-תשבע מן-הטובה, וגם-קבורה, לא-הייתה לו--אמרתי, טוב ממנו הנפל. 
<B>ו,ד</B> כי-בהבל בא, ובחושך ילך; ובחושך, שמו יכוסה. 
<B>ו,ה</B> גם-שמש לא-ראה, ולא ידע; נחת לזה, מזה. 
<B>ו,ו</B> ואילו חיה, אלף שנים פעמיים, וטובה, לא ראה--הלוא אל-מקום אחד, הכול הולך. 
<B>ו,ז</B> כל-עמל האדם, לפיהו; וגם-הנפש, לא תימלא. 
<B>ו,ח</B> כי מה-יותר לחכם, מן-הכסיל; מה-לעני יודע, להלוך נגד החיים. 
<B>ו,ט</B> טוב מראה עיניים, מהלוך-נפש; גם-זה הבל, ורעות רוח. 
<B>ו,י</B> מה-שהיה, כבר נקרא שמו, ונודע, אשר-הוא אדם; ולא-יוכל לדין, עם שתקיף ממנו. 
<B>ו,יא</B> כי יש-דברים הרבה, מרבים הבל; מה-יותר, לאדם. 
<B>ו,יב</B> כי מי-יודע מה-טוב לאדם בחיים, מספר ימי-חיי הבלו--ויעשם כצל:  אשר מי-יגיד לאדם, מה-יהיה אחריו תחת השמש. 
<B>ז,א</B> <BIG>ט</BIG>וב שם, משמן טוב; ויום המוות, מיום היוולדו. 
<B>ז,ב</B> טוב ללכת אל-בית-אבל, מלכת אל-בית משתה--באשר, הוא סוף כל-האדם; והחי, ייתן אל-ליבו. 
<B>ז,ג</B> טוב כעס, משחוק:  כי-ברוע פנים, ייטב לב. 
<B>ז,ד</B> לב חכמים בבית אבל, ולב כסילים בבית שמחה. 
<B>ז,ה</B> טוב, לשמוע גערת חכם--מאיש, שומע שיר כסילים. 
<B>ז,ו</B> כי כקול הסירים תחת הסיר, כן שחוק הכסיל; וגם-זה, הבל. 
<B>ז,ז</B> כי העושק, יהולל חכם; ויאבד את-לב, מתנה. 
<B>ז,ח</B> טוב אחרית דבר, מראשיתו; טוב ארך-רוח, מגבה-רוח. 
<B>ז,ט</B> אל-תבהל ברוחך, לכעוס:  כי כעס, בחיק כסילים ינוח. 
<B>ז,י</B> אל-תאמר, מה היה--שהימים הראשונים, היו טובים מאלה:  כי לא מחכמה, שאלת על-זה. 
<B>ז,יא</B> טובה חכמה, עם-נחלה; ויותר, לרואי השמש. 
<B>ז,יב</B> כי בצל החכמה, בצל הכסף; ויתרון דעת, החכמה תחייה בעליה. 
<B>ז,יג</B> ראה, את-מעשה האלוהים:  כי מי יוכל לתקן, את אשר עיוותו. 
<B>ז,יד</B> ביום טובה היה בטוב, וביום רעה ראה; גם את-זה לעומת-זה, עשה האלוהים, על-דברת שלא ימצא האדם אחריו, מאומה. 
<B>ז,טו</B> את-הכול ראיתי, בימי הבלי; יש צדיק, אובד בצדקו, ויש רשע, מאריך ברעתו. 
<B>ז,טז</B> אל-תהי צדיק הרבה, ואל-תתחכם יותר:  למה, תישומם. 
<B>ז,יז</B> אל-תרשע הרבה, ואל-תהי סכל:  למה תמות, בלא עיתך. 
<B>ז,יח</B> טוב אשר תאחוז בזה, וגם-מזה אל-תנח את-ידך:  כי-ירא אלוהים, ייצא את-כולם. 
<B>ז,יט</B> החכמה, תעוז לחכם--מעשרה, שליטים, אשר היו, בעיר. 
<B>ז,כ</B> כי אדם, אין צדיק בארץ--אשר יעשה-טוב, ולא יחטא. 
<B>ז,כא</B> גם לכל-הדברים אשר ידברו, אל-תיתן ליבך:  אשר לא-תשמע את-עבדך, מקללך. 
<B>ז,כב</B> כי גם-פעמים רבות, ידע ליבך:  אשר גם-אתה, קיללת אחרים. 
<B>ז,כג</B> כל-זו, ניסיתי בחכמה; אמרתי אחכמה, והיא רחוקה ממני. 
<B>ז,כד</B> רחוק, מה-שהיה; ועמוק עמוק, מי ימצאנו. 
<B>ז,כה</B> סבותי אני וליבי לדעת ולתור, ובקש חכמה וחשבון; ולדעת רשע כסל, והסכלות הוללות. 
<B>ז,כו</B> ומוצא אני מר ממוות, את-האישה אשר-היא מצודים וחרמים ליבה--אסורים ידיה; טוב לפני האלוהים, יימלט ממנה, וחוטא, יילכד בה. 
<B>ז,כז</B> ראה זה מצאתי, אמרה קוהלת; אחת לאחת, למצוא חשבון. 
<B>ז,כח</B> אשר עוד-ביקשה נפשי, ולא מצאתי:  אדם אחד מאלף, מצאתי--ואישה בכל-אלה, לא מצאתי. 
<B>ז,כט</B> לבד ראה-זה מצאתי, אשר עשה האלוהים את-האדם ישר; והמה ביקשו, חישבונות רבים. 
<B>ח,א</B> מי, כהחכם, ומי יודע, פשר דבר; חכמת אדם תאיר פניו, ועוז פניו ישונה. 
<B>ח,ב</B> אני, פי-מלך שמור, ועל, דברת שבועת אלוהים. 
<B>ח,ג</B> אל-תיבהל מפניו תלך, אל-תעמוד בדבר רע:  כי כל-אשר יחפוץ, יעשה. 
<B>ח,ד</B> באשר דבר-מלך, שלטון; ומי יאמר-לו, מה-תעשה. 
<B>ח,ה</B> שומר מצוה, לא יידע דבר רע; ועת ומשפט, יידע לב חכם. 
<B>ח,ו</B> כי לכל-חפץ, יש עת ומשפט:  כי-רעת האדם, רבה עליו. 
<B>ח,ז</B> כי-איננו יודע, מה-שיהיה:  כי כאשר יהיה, מי יגיד לו. 
<B>ח,ח</B> אין אדם שליט ברוח, לכלוא את-הרוח, ואין שלטון ביום המוות, ואין משלחת במלחמה; ולא-ימלט רשע, את-בעליו. 
<B>ח,ט</B> את-כל-זה ראיתי, ונתון את-ליבי, לכל-מעשה, אשר נעשה תחת השמש:  עת, אשר שלט האדם באדם--לרע לו. 
<B>ח,י</B> ובכן ראיתי רשעים קבורים ובאו, וממקום קדוש יהלכו, וישתכחו בעיר, אשר כן-עשו; גם-זה, הבל. 
<B>ח,יא</B> אשר אין-נעשה פתגם, מעשה הרעה מהרה; על-כן מלא לב בני-האדם, בהם--לעשות רע. 
<B>ח,יב</B> אשר חוטא, עושה רע מאת--ומאריך לו:  כי, גם-יודע אני, אשר יהיה-טוב ליראי האלוהים, אשר ייראו מלפניו. 
<B>ח,יג</B> וטוב לא-יהיה לרשע, ולא-יאריך ימים כצל--אשר איננו ירא, מלפני אלוהים. 
<B>ח,יד</B> יש-הבל, אשר נעשה על-הארץ, אשר יש צדיקים אשר מגיע אליהם כמעשה הרשעים, ויש רשעים שמגיע אליהם כמעשה הצדיקים:  אמרתי, שגם-זה הבל. 
<B>ח,טו</B> ושיבחתי אני, את-השמחה, אשר אין-טוב לאדם תחת השמש, כי אם-לאכול ולשתות ולשמוח; והוא ילוונו בעמלו, ימי חייו אשר-נתן-לו האלוהים--תחת השמש. 
<B>ח,טז</B> כאשר נתתי את-ליבי, לדעת חכמה, ולראות את-העניין, אשר נעשה על-הארץ:  כי גם ביום, ובלילה--שינה, בעיניו איננו רואה. 
<B>ח,יז</B> וראיתי, את-כל-מעשה האלוהים, כי לא יוכל האדם למצוא את-המעשה אשר נעשה תחת-השמש, בשל אשר יעמול האדם לבקש ולא ימצא; וגם אם-יאמר החכם לדעת, לא יוכל למצוא. 
<B>ט,א</B> כי את-כל-זה נתתי אל-ליבי, ולבור את-כל-זה, אשר הצדיקים והחכמים ועבדיהם, ביד האלוהים; גם-אהבה גם-שנאה, אין יודע האדם--הכול, לפניהם. 
<B>ט,ב</B> הכול כאשר לכול, מקרה אחד לצדיק ולרשע לטוב ולטהור ולטמא, ולזובח, ולאשר איננו זובח:  כטוב, כחוטא--הנשבע, כאשר שבועה ירא. 
<B>ט,ג</B> זה רע, בכול אשר-נעשה תחת השמש--כי-מקרה אחד, לכול; וגם לב בני-האדם מלא-רע והוללות בלבבם, בחייהם, ואחריו, אל-המתים. 
<B>ט,ד</B> כי-מי אשר יחובר, אל כל-החיים יש ביטחון:  כי-לכלב חי הוא טוב, מן-האריה המת. 
<B>ט,ה</B> כי החיים יודעים, שימותו; והמתים אינם יודעים מאומה, ואין-עוד להם שכר--כי נשכח, זכרם. 
<B>ט,ו</B> גם אהבתם גם-שנאתם גם-קנאתם, כבר אבדה; וחלק אין-להם עוד לעולם, בכול אשר-נעשה תחת השמש. 
<B>ט,ז</B> לך אכול בשמחה לחמך, ושתה בלב-טוב יינך:  כי כבר, רצה האלוהים את-מעשיך. 
<B>ט,ח</B> בכל-עת, יהיו בגדיך לבנים; ושמן, על-ראשך אל-יחסר. 
<B>ט,ט</B> ראה חיים עם-אישה אשר-אהבת, כל-ימי חיי הבלך, אשר נתן-לך תחת השמש, כול ימי הבלך:  כי הוא חלקך, בחיים, ובעמלך, אשר-אתה עמל תחת השמש. 
<B>ט,י</B> כול אשר תמצא ידך, לעשות בכוחך--עשה:  כי אין מעשה וחשבון, ודעת וחכמה, בשאול, אשר אתה הולך שמה.  {ס}</P>

<P><B>ט,יא</B> שבתי וראה תחת-השמש, כי לא לקלים המרוץ ולא לגיבורים המלחמה וגם לא לחכמים לחם וגם לא לנבונים עושר, וגם לא ליודעים, חן:  כי-עת ופגע, יקרה את-כולם. 
<B>ט,יב</B> כי גם לא-יידע האדם את-עיתו, כדגים שנאחזים במצודה רעה, וכציפורים, האחוזות בפח; כהם, יוקשים בני האדם, לעת רעה, כשתיפול עליהם פתאום. 
<B>ט,יג</B> גם-זו ראיתי חכמה, תחת השמש; וגדולה היא, אליי. 
<B>ט,יד</B> עיר קטנה, ואנשים בה מעט; ובא-אליה מלך גדול, וסבב אותה, ובנה עליה, מצודים גדולים. 
<B>ט,טו</B> ומצא בה, איש מסכן חכם, ומילט-הוא את-העיר, בחכמתו; ואדם לא זכר, את-האיש המסכן ההוא. 
<B>ט,טז</B> ואמרתי אני, טובה חכמה מגבורה; וחכמת המסכן בזויה, ודבריו אינם נשמעים. 
<B>ט,יז</B> דברי חכמים, בנחת נשמעים--מזעקת מושל, בכסילים. 
<B>ט,יח</B> טובה חכמה, מכלי קרב; וחוטא אחד, יאבד טובה הרבה. 
<B>י,א</B> זבובי מוות, יבאיש יביע שמן רוקח; יקר מחכמה מכבוד, סכלות מעט. 
<B>י,ב</B> לב חכם לימינו, ולב כסיל לשמאלו. 
<B>י,ג</B> וגם-בדרך כשסכל הולך, ליבו חסר; ואמר לכול, סכל הוא. 
<B>י,ד</B> אם-רוח המושל תעלה עליך, מקומך אל-תנח:  כי מרפא, יניח חטאים גדולים. 
<B>י,ה</B> יש רעה, ראיתי תחת השמש--כשגגה, שיוצא מלפני השליט. 
<B>י,ו</B> ניתן הסכל, במרומים רבים; ועשירים, בשפל יישבו. 
<B>י,ז</B> ראיתי עבדים, על-סוסים; ושרים הולכים כעבדים, על-הארץ. 
<B>י,ח</B> חופר גומץ, בו ייפול; ופורץ גדר, יישכנו נחש. 
<B>י,ט</B> מסיע אבנים, ייעצב בהם; בוקע עצים, ייסכן בם. 
<B>י,י</B> אם-קהה הברזל, והוא לא-פנים קילקל, וחיילים, יגבר; ויתרון הכשר, חכמה. 
<B>י,יא</B> אם-יישוך הנחש, בלא-לחש; ואין יתרון, לבעל הלשון. 
<B>י,יב</B> דברי פי-חכם, חן; ושפתות כסיל, תבלענו. 
<B>י,יג</B> תחילת דברי-פיהו, סכלות; ואחרית פיהו, הוללות רעה. 
<B>י,יד</B> והסכל, ירבה דברים; לא-יידע האדם, מה-שיהיה, ואשר יהיה מאחריו, מי יגיד לו. 
<B>י,טו</B> עמל הכסילים, תייגענו--אשר לא-ידע, ללכת אל-עיר. 
<B>י,טז</B> אי-לך ארץ, שמלכך נער; ושרייך, בבוקר יאכלו. 
<B>י,יז</B> אשרך ארץ, שמלכך בן-חורים; ושרייך בעת יאכלו, בגבורה ולא בשתי. 
<B>י,יח</B> בעצלתיים, יימך המקרה; ובשפלות ידיים, ידלוף הבית. 
<B>י,יט</B> לשחוק עושים לחם, ויין ישמח חיים; והכסף, יענה את-הכול. 
<B>י,כ</B> גם במדעך, מלך אל-תקלל, ובחדרי משכבך, אל-תקלל עשיר:  כי עוף השמיים יוליך את-הקול, ובעל כנפיים יגיד דבר. 
<B>יא,א</B> שלח לחמך, על-פני המים:  כי-ברוב הימים, תמצאנו. 
<B>יא,ב</B> תן-חלק לשבעה, וגם לשמונה:  כי לא תדע, מה-יהיה רעה על-הארץ. 
<B>יא,ג</B> אם-יימלאו העבים גשם על-הארץ יריקו, ואם-ייפול עץ בדרום ואם בצפון--מקום שייפול העץ, שם יהוא. 
<B>יא,ד</B> שומר רוח, לא יזרע; ורואה בעבים, לא יקצור. 
<B>יא,ה</B> כאשר אינך יודע מה-דרך הרוח, כעצמים בבטן המלאה:  ככה, לא תדע את-מעשה האלוהים, אשר יעשה, את-הכול. 
<B>יא,ו</B> בבוקר זרע את-זרעך, ולערב אל-תנח ידך:  כי אינך יודע אי זה יכשר, הזה או-זה, ואם-שניהם כאחד, טובים. 
<B>יא,ז</B> ומתוק, האור; וטוב לעיניים, לראות את-השמש. 
<B>יא,ח</B> כי אם-שנים הרבה יחיה האדם, בכולם ישמח; ויזכור את-ימי החושך, כי-הרבה יהיו כל-שבא הבל. 
<B>יא,ט</B> שמח בחור בילדותך, ויטיבך ליבך בימי בחורותיך, והלך בדרכי ליבך, ובמראי עיניך; ודע, כי על-כל-אלה יביאך האלוהים במשפט. 
<B>יא,י</B> והסר כעס מליבך, והעבר רעה מבשרך:  כי-הילדות והשחרות, הבל. 
<B>יב,א</B> וזכור, את-בוראך, בימי, בחורותיך:  עד אשר לא-יבואו, ימי הרעה, והגיעו שנים, אשר תאמר אין-לי בהם חפץ. 
<B>יב,ב</B> עד אשר לא-תחשך השמש, והאור, והירח, והכוכבים; ושבו העבים, אחר הגשם. 
<B>יב,ג</B> ביום, שיזועו שומרי הבית, והתעוותו, אנשי החיל; ובטלו הטוחנות כי מיעטו, וחשכו הרואות בארובות. 
<B>יב,ד</B> וסוגרו דלתיים בשוק, בשפל קול הטחנה; ויקום לקול הציפור, ויישחו כל-בנות השיר. 
<B>יב,ה</B> גם מגבוה ייראו, וחתחתים בדרך, וינץ השקד ויסתבל החגב, ותפר האבייונה:  כי-הולך האדם אל-בית עולמו, וסבבו בשוק הסופדים. 
<B>יב,ו</B> עד אשר לא-יירתק חבל הכסף, ותרוץ גולת הזהב; ותישבר כד על-המבוע, ונרוץ הגלגל אל-הבור. 
<B>יב,ז</B> וישוב העפר על-הארץ, כשהיה; והרוח תשוב, אל-האלוהים אשר נתנה. 
<B>יב,ח</B> הבל הבלים אמר הקוהלת, הכול הבל. 
<B>יב,ט</B> ויותר, שהיה קוהלת חכם:  עוד, לימד-דעת את-העם, ואיזן וחיקר, תיקן משלים הרבה. 
<B>יב,י</B> ביקש קוהלת, למצוא דברי-חפץ; וכתוב יושר, דברי אמת. 
<B>יב,יא</B> דברי חכמים כדרבונות, וכמשמרות נטועים בעלי אסופות; ניתנו, מרועה אחד. 
<B>יב,יב</B> ויותר מהמה, בני היזהר:  עשות ספרים הרבה אין קץ, ולהג הרבה יגיעת בשר. 
<B>יב,יג</B> <BIG>ס</BIG>וף דבר, הכול נשמע:  את-האלוהים ירא ואת-מצוותיו שמור, כי-זה כל-האדם. 
<B>יב,יד</B> כי, את-כל-מעשה, האלוהים יביא במשפט, על כל-נעלם:  אם-טוב, ואם-רע.  {ש}</P>
</BODY></HTML>
