<!DOCTYPE HTML PUBLIC "-//W3C//DTD HTML 4.01 Transitional//EN">
<HTML DIR="RTL" LANG="HE">
<HEAD>
<meta http-equiv="Content-Type" content="text/html; charset=Windows-1255">
<!--Copyright 2002 Mechon Mamre, 12 Hayyim Vital, Jerusalem-->
<LINK REL="stylesheet" HREF="k.css" TYPE="text/css">
<TITLE>תנ"ך בכתיב מלא - ישעיהו</TITLE>
<SCRIPT TYPE="text/javascript" SRC="hm.js"></SCRIPT>
</HEAD>
<BODY>

<H1>ישעיהו</H1>

<P><B>א,א</B> חזון, ישעיהו בן-אמוץ, אשר חזה, על-יהודה וירושלים--בימי עוזייהו יותם אחז יחזקייהו, מלכי יהודה. 
<B>א,ב</B> שמעו שמיים והאזיני ארץ, כי יהוה דיבר:  בנים גידלתי ורוממתי, והם פשעו בי. 
<B>א,ג</B> ידע שור קונהו, וחמור איבוס בעליו; ישראל לא ידע, עמי לא התבונן. 
<B>א,ד</B> הוי גוי חוטא, עם כבד עוון--זרע מרעים, בנים משחיתים; עזבו את-יהוה, ניאצו את-קדוש ישראל--נזורו אחור. 
<B>א,ה</B> על מה תוכו עוד, תוסיפו סרה; כל-ראש לחולי, וכל-לבב דווי. 
<B>א,ו</B> מכף-רגל ועד-ראש אין-בו מתום, פצע וחבורה ומכה טרייה; לא-זורו ולא חובשו, ולא רוככה בשמן. 
<B>א,ז</B> ארצכם שממה, עריכם שרופות אש; אדמתכם, לנגדכם זרים אוכלים אותה, ושממה, כמהפכת זרים. 
<B>א,ח</B> ונותרה בת-ציון, כסוכה בכרם; כמלונה במקשה, כעיר נצורה. 
<B>א,ט</B> לולי יהוה צבאות, הותיר לנו שריד כמעט--כסדום היינו, לעמורה דמינו.  {פ}</P>

<P><B>א,י</B> שמעו דבר-יהוה, קציני סדום; האזינו תורת אלוהינו, עם עמורה. 
<B>א,יא</B> למה-לי רוב-זבחיכם יאמר יהוה, שבעתי עולות אילים וחלב מריאים; ודם פרים וכבשים ועתודים, לא חפצתי. 
<B>א,יב</B> כי תבואו, ליראות פניי--מי-ביקש זאת מידכם, רמוס חצריי. 
<B>א,יג</B> לא תוסיפו, הביא מנחת-שוא--קטורת תועבה היא, לי; חודש ושבת קרוא מקרא, לא-אוכל אוון ועצרה. 
<B>א,יד</B> חודשיכם ומועדיכם שנאה נפשי, היו עליי לטורח; נלאיתי, נשוא. 
<B>א,טו</B> ובפרישכם כפיכם, אעלים עיניי מכם--גם כי-תרבו תפילה, אינני שומע:  ידיכם, דמים מלאו. 
<B>א,טז</B> רחצו, היזכו--הסירו רוע מעלליכם, מנגד עיניי:  חדלו, הרע. 
<B>א,יז</B> למדו היטב דרשו משפט, אשרו חמוץ; שפטו יתום, ריבו אלמנה.  {ס}</P>

<P><B>א,יח</B> לכו-נא וניווכחה, יאמר יהוה; אם-יהיו חטאיכם כשנים כשלג ילבינו, אם-יאדימו כתולע כצמר יהיו. 
<B>א,יט</B> אם-תאבו, ושמעתם--טוב הארץ, תאכלו. 
<B>א,כ</B> ואם-תמאנו, ומריתם--חרב תאוכלו, כי פי יהוה דיבר.  {פ}</P>

<P><B>א,כא</B> איכה הייתה לזונה, קריה נאמנה; מלאתי משפט, צדק ילין בה--ועתה מרצחים. 
<B>א,כב</B> כספך, היה לסיגים; סובאך, מהול במים. 
<B>א,כג</B> שרייך סוררים, וחברי גנבים--כולו אוהב שוחד, ורודף שלמונים; יתום לא ישפוטו, וריב אלמנה לא-יבוא אליהם.  {ס}</P>

<P><B>א,כד</B> לכן, נאום האדון יהוה צבאות--אביר, ישראל:  הוי אינחם מצריי, ואינקמה מאויביי. 
<B>א,כה</B> ואשיבה ידי עלייך, ואצרוף כבור סיגייך; ואסירה, כל-בדילייך. 
<B>א,כו</B> ואשיבה שופטייך כבראשונה, ויועצייך כבתחילה; אחרי-כן, ייקרא לך עיר הצדק--קריה, נאמנה. 
<B>א,כז</B> ציון, במשפט תיפדה; ושביה, בצדקה. 
<B>א,כח</B> ושבר פושעים וחטאים, יחדיו; ועוזבי יהוה, יכלו. 
<B>א,כט</B> כי יבושו, מאילים אשר חמדתם; ותחפרו--מהגנות, אשר בחרתם. 
<B>א,ל</B> כי תהיו, כאלה נובלת עליה; וכגנה, אשר-מים אין לה. 
<B>א,לא</B> והיה החסון לנעורת, ופועלו לניצוץ; ובערו שניהם יחדיו, ואין מכבה.  {פ}</P>

<P><B>ב,א</B> הדבר אשר חזה, ישעיהו בן-אמוץ, על-יהודה, וירושלים. 
<B>ב,ב</B> והיה באחרית הימים, נכון יהיה הר בית-יהוה בראש ההרים, ונישא, מגבעות; ונהרו אליו, כל-הגויים. 
<B>ב,ג</B> והלכו עמים רבים, ואמרו לכו ונעלה אל-הר-יהוה אל-בית אלוהי יעקוב, ויורנו מדרכיו, ונלכה באורחותיו:  כי מציון תצא תורה, ודבר-יהוה מירושלים. 
<B>ב,ד</B> ושפט בין הגויים, והוכיח לעמים רבים; וכיתתו חרבותם לאיתים, וחניתותיהם למזמרות--לא-יישא גוי אל-גוי חרב, ולא-ילמדו עוד מלחמה.  {פ}</P>

<P><B>ב,ה</B> בית, יעקוב--לכו ונלכה, באור יהוה. 
<B>ב,ו</B> כי נטשת, עמך בית יעקוב--כי מלאו מקדם, ועוננים כפלשתים; ובילדי נוכרים, ישפיקו. 
<B>ב,ז</B> ותימלא ארצו כסף וזהב, ואין קצה לאוצרותיו; ותימלא ארצו סוסים, ואין קצה למרכבותיו. 
<B>ב,ח</B> ותימלא ארצו, אלילים:  למעשה ידיו ישתחוו, לאשר עשו אצבעותיו. 
<B>ב,ט</B> ויישח אדם, וישפל-איש; ואל-תישא, להם. 
<B>ב,י</B> בוא בצור, והיטמן בעפר, מפני פחד יהוה, ומהדר גאונו. 
<B>ב,יא</B> עיני גבהות אדם, שפל, ושח, רום אנשים; ונשגב יהוה לבדו, ביום ההוא.  {פ}</P>

<P><B>ב,יב</B> כי יום ליהוה צבאות, על כל-גאה--ורם; ועל, כל-נישא ושפל. 
<B>ב,יג</B> ועל כל-ארזי הלבנון, הרמים והנישאים; ועל, כל-אלוני הבשן. 
<B>ב,יד</B> ועל, כל-ההרים הרמים; ועל, כל-הגבעות הנישאות. 
<B>ב,טו</B> ועל, כל-מגדל גבוה; ועל, כל-חומה בצורה. 
<B>ב,טז</B> ועל, כל-אונייות תרשיש; ועל, כל-שכייות החמדה. 
<B>ב,יז</B> ושח גבהות האדם, ושפל רום אנשים; ונשגב יהוה לבדו, ביום ההוא. 
<B>ב,יח</B> והאלילים, כליל יחלוף. 
<B>ב,יט</B> ובאו במערות צורים, ובמחילות עפר--מפני פחד יהוה, ומהדר גאונו, בקומו, לערוץ הארץ. 
<B>ב,כ</B> ביום ההוא, ישליך האדם, את אלילי כספו, ואת אלילי זהבו--אשר עשו-לו להשתחוות, לחפור פירות ולעטלפים. 
<B>ב,כא</B> לבוא בנקרות הצורים, ובסעיפי הסלעים--מפני פחד יהוה, ומהדר גאונו, בקומו, לערוץ הארץ. 
<B>ב,כב</B> חדלו לכם מן-האדם, אשר נשמה באפו:  כי-במה נחשב, הוא.  {פ}</P>

<P><B>ג,א</B> כי הנה האדון יהוה צבאות, מסיר מירושלים ומיהודה, משען, ומשענה:  כול, משען-לחם, וכול, משען-מים. 
<B>ג,ב</B> גיבור, ואיש מלחמה; שופט ונביא, וקוסם וזקן. 
<B>ג,ג</B> שר-חמישים, ונשוא פנים; ויועץ וחכם חרשים, ונבון לחש. 
<B>ג,ד</B> ונתתי נערים, שריהם; ותעלולים, ימשלו-בם. 
<B>ג,ה</B> וניגש העם, איש באיש ואיש בריעהו; ירהבו, הנער בזקן, והנקלה, בנכבד. 
<B>ג,ו</B> כי-יתפוש איש באחיו, בית אביו, שמלה לך, קצין תהיה-לנו; והמכשלה הזאת, תחת ידך. 
<B>ג,ז</B> יישא ביום ההוא לאמור, לא-אהיה חובש, ובביתי, אין לחם ואין שמלה; לא תשימוני, קצין עם. 
<B>ג,ח</B> כי כשלה ירושלים, ויהודה נפל:  כי-לשונם ומעלליהם אל-יהוה, למרות עיני כבודו. 
<B>ג,ט</B> הכרת פניהם ענתה בם, וחטאתם כסדום הגידו לא כיחדו; אוי לנפשם, כי-גמלו להם רעה. 
<B>ג,י</B> אמרו צדיק, כי-טוב:  כי-פרי מעלליהם, יאכלו. 
<B>ג,יא</B> אוי, לרשע רע:  כי-גמול ידיו, ייעשה לו. 
<B>ג,יב</B> עמי נוגשיו מעולל, ונשים משלו בו; עמי מאשריך מתעים, ודרך אורחותיך בילעו.  {פ}</P>

<P><B>ג,יג</B> ניצב לריב, יהוה; ועומד, לדין עמים. 
<B>ג,יד</B> יהוה במשפט יבוא, עם-זקני עמו ושריו; ואתם ביערתם הכרם, גזילת העני בבתיכם. 
<B>ג,טו</B> מה-לכם תדכאו עמי, ופני עניים תטחנו:  נאום-אדוניי יהוה, צבאות.  {ס}</P>

<P><B>ג,טז</B> ויאמר יהוה, יען כי גבהו בנות ציון, ותלכנה נטויות גרון, ומשקרות עיניים; הלוך וטפוף תלכנה, וברגליהם תעכסנה. 
<B>ג,יז</B> ושיפח אדוניי, קודקוד בנות ציון; ויהוה, פותהן יערה.  {ס}</P>

<P><B>ג,יח</B> ביום ההוא יסיר אדוניי, את תפארת העכסים והשביסים--והשהרונים. 
<B>ג,יט</B> הנטיפות והשירות, והרעלות. 
<B>ג,כ</B> הפארים והצעדות והקישורים, ובתי הנפש והלחשים. 
<B>ג,כא</B> הטבעות, ונזמי האף. 
<B>ג,כב</B> המחלצות, והמעטפות, והמטפחות, והחריטים. 
<B>ג,כג</B> והגליונים, והסדינים, והצניפות, והרדידים. 
<B>ג,כד</B> והיה תחת בושם מק יהיה, ותחת חגורה נקפה ותחת מעשה מקשה קורחה, ותחת פתיגיל, מחגורת שק:  כי-תחת, יופי. 
<B>ג,כה</B> מתייך, בחרב ייפולו; וגבורתך, במלחמה. 
<B>ג,כו</B> ואנו ואבלו, פתחיה; וניקתה, לארץ תשב. 
<B>ד,א</B> והחזיקו שבע נשים באיש אחד, ביום ההוא לאמור, לחמנו נאכל, ושמלתנו נלבש:  רק, ייקרא שמך עלינו--אסוף, חרפתנו.  {ס}</P>

<P><B>ד,ב</B> ביום ההוא, יהיה צמח יהוה, לצבי, ולכבוד; ופרי הארץ לגאון ולתפארת, לפליטת ישראל. 
<B>ד,ג</B> והיה הנשאר בציון, והנותר בירושלים--קדוש, ייאמר לו:  כל-הכתוב לחיים, בירושלים. 
<B>ד,ד</B> אם רחץ אדוניי, את צואת בנות-ציון, ואת-דמי ירושלים, ידיח מקרבה--ברוח משפט, וברוח בער. 
<B>ד,ה</B> וברא יהוה על כל-מכון הר-ציון ועל-מקראיה, ענן יומם ועשן, ונוגה אש להבה, לילה:  כי על-כל-כבוד, חופה. 
<B>ד,ו</B> וסוכה תהיה לצל-יומם, מחורב; ולמחסה, ולמסתור, מזרם, וממטר.  {פ}</P>

<P><B>ה,א</B> אשירה נא לידידי, שירת דודי לכרמו:  כרם היה לידידי, בקרן בן-שמן. 
<B>ה,ב</B> ויעזקהו ויסקלהו, וייטעהו שורק, וייבן מגדל בתוכו, וגם-יקב חצב בו; ויקו לעשות ענבים, ויעש באושים. 
<B>ה,ג</B> ועתה יושב ירושלים, ואיש יהודה--שפטו-נא, ביני ובין כרמי. 
<B>ה,ד</B> מה-לעשות עוד לכרמי, ולא עשיתי בו:  מדוע קיוויתי לעשות ענבים, ויעש באושים. 
<B>ה,ה</B> ועתה אודיעה-נא אתכם, את אשר-אני עושה לכרמי:  הסר משוכתו והיה לבער, פרוץ גדרו והיה למרמס. 
<B>ה,ו</B> ואשיתהו בתה, לא ייזמר ולא ייעדר, ועלה שמיר, ושית; ועל העבים אצווה, מהמטיר עליו מטר. 
<B>ה,ז</B> כי כרם יהוה צבאות, בית ישראל, ואיש יהודה, נטע שעשועיו; ויקו למשפט והנה משפח, לצדקה והנה צעקה.  {פ}</P>

<P><B>ה,ח</B> הוי, מגיעי בית בבית--שדה בשדה, יקריבו:  עד אפס מקום, והושבתם לבדכם בקרב הארץ. 
<B>ה,ט</B> באוזניי, יהוה צבאות:  אם-לא בתים רבים, לשמה יהיו--גדולים וטובים, מאין יושב. 
<B>ה,י</B> כי, עשרת צמדי-כרם, יעשו, בת אחת; וזרע חומר, יעשה איפה.  {ס}</P>

<P><B>ה,יא</B> הוי משכימי בבוקר, שיכר ירדופו; מאחרי בנשף, יין ידליקם. 
<B>ה,יב</B> והיה כינור ונבל, תוף וחליל ויין--משתיהם; ואת פועל יהוה לא יביטו, ומעשה ידיו לא ראו. 
<B>ה,יג</B> לכן גלה עמי, מבלי-דעת; וכבודו מתי רעב, והמונו ציחה צמא. 
<B>ה,יד</B> לכן, הרחיבה שאול נפשה, ופערה פיה, לבלי-חוק; וירד הדרה והמונה ושאונה, ועלז בה. 
<B>ה,טו</B> ויישח אדם, וישפל-איש; ועיני גבוהים, תשפלנה. 
<B>ה,טז</B> ויגבה יהוה צבאות, במשפט; והאל, הקדוש, נקדש, בצדקה. 
<B>ה,יז</B> ורעו כבשים, כדוברם; וחורבות מחים, גרים יאכלו.  {ס}</P>

<P><B>ה,יח</B> הוי מושכי העוון, בחבלי השוא; וכעבות העגלה, חטאה. 
<B>ה,יט</B> האומרים, ימהר יחישה מעשהו--למען נראה; ותקרב ותבואה, עצת קדוש ישראל--ונדעה.  {פ}</P>

<P><B>ה,כ</B> הוי האומרים לרע טוב, ולטוב רע:  שמים חושך לאור ואור לחושך, שמים מר למתוק ומתוק למר.  {ס}</P>

<P><B>ה,כא</B> הוי, חכמים בעיניהם; ונגד פניהם, נבונים.  {ס}</P>

<P><B>ה,כב</B> הוי, גיבורים לשתות יין; ואנשי-חיל, למסוך שיכר. 
<B>ה,כג</B> מצדיקי רשע, עקב שוחד; וצדקת צדיקים, יסירו ממנו.  {פ}</P>

<P><B>ה,כד</B> לכן כאכול קש לשון אש, וחשש להבה ירפה, שורשם כמק יהיה, ופרחם כאבק יעלה:  כי מאסו, את תורת יהוה צבאות, ואת אמרת קדוש-ישראל, ניאצו. 
<B>ה,כה</B> על-כן חרה אף-יהוה בעמו ויט ידו עליו ויכהו, וירגזו ההרים, ותהי נבלתם כסוחה, בקרב חוצות; בכל-זאת לא-שב אפו, ועוד ידו נטויה. 
<B>ה,כו</B> ונשא-נס לגויים מרחוק, ושרק לו מקצה הארץ; והנה מהרה, קל יבוא. 
<B>ה,כז</B> אין-עייף ואין-כושל בו, לא ינום ולא יישן; ולא נפתח איזור חלציו, ולא ניתק שרוך נעליו. 
<B>ה,כח</B> אשר חיציו שנונים, וכל-קשתותיו דרוכות; פרסות סוסיו כצר נחשבו, וגלגיליו כסופה. 
<B>ה,כט</B> שאגה לו, כלביא; ישאג ככפירים וינהום ויאחז טרף, ויפליט ואין מציל. 
<B>ה,ל</B> וינהום עליו ביום ההוא, כנהמת-ים; וניבט לארץ, והנה-חושך, צר ואור, חשך בעריפיה.  {פ}</P>

<P><B>ו,א</B> בשנת-מות המלך עוזייהו, ואראה את-אדוניי יושב על-כיסא רם ונישא; ושוליו, מלאים את-ההיכל. 
<B>ו,ב</B> שרפים עומדים ממעל לו, שש כנפיים שש כנפיים לאחד:  בשתיים יכסה פניו, ובשתיים יכסה רגליו--ובשתיים יעופף. 
<B>ו,ג</B> וקרא זה אל-זה ואמר, קדוש קדוש קדוש יהוה צבאות; מלוא כל-הארץ, כבודו. 
<B>ו,ד</B> וינועו אמות הסיפים, מקול הקורא; והבית, יימלא עשן. 
<B>ו,ה</B> ואומר אוי-לי כי-נדמיתי, כי איש טמא-שפתיים אנוכי, ובתוך עם-טמא שפתיים, אנוכי יושב:  כי, את-המלך יהוה צבאות--ראו עיניי. 
<B>ו,ו</B> ויעף אליי, אחד מן-השרפים, ובידו, רצפה; במלקחיים--לקח, מעל המזבח. 
<B>ו,ז</B> ויגע על-פי--ויאמר, הנה נגע זה על-שפתיך; וסר עוונך, וחטאתך תכופר. 
<B>ו,ח</B> ואשמע את-קול אדוניי, אומר, את-מי אשלח, ומי ילך-לנו; ואומר, הנני שלחני. 
<B>ו,ט</B> ויאמר, לך ואמרת לעם הזה:  שמעו שמוע ואל-תבינו, וראו ראה ואל-תדעו. 
<B>ו,י</B> השמן לב-העם הזה, ואוזניו הכבד ועיניו השע:  פן-יראה בעיניו ובאוזניו ישמע, ולבבו יבין ושב--ורפא לו. 
<B>ו,יא</B> ואומר, עד-מתיי אדוניי; ויאמר עד אשר אם-שאו ערים מאין יושב, ובתים מאין אדם, והאדמה, תישאה שממה. 
<B>ו,יב</B> וריחק יהוה, את-האדם; ורבה העזובה, בקרב הארץ. 
<B>ו,יג</B> ועוד בה עשירייה, ושבה והייתה לבער:  כאלה וכאלון, אשר בשלכת מצבת בם--זרע קודש, מצבתה.  {פ}</P>

<P><B>ז,א</B> ויהי בימי אחז בן-יותם בן-עוזייהו מלך יהודה, עלה רצין מלך-ארם ופקח בן-רמליהו מלך-ישראל ירושלים, למלחמה, עליה; ולא יכול, להילחם עליה. 
<B>ז,ב</B> ויוגד, לבית דויד לאמור, נחה ארם, על-אפריים; וינע לבבו ולבב עמו, כנוע עצי-יער מפני-רוח.  {ס}</P>

<P><B>ז,ג</B> ויאמר יהוה, אל-ישעיהו, צא-נא לקראת אחז, אתה ושאר ישוב בנך:  אל-קצה, תעלת הבריכה העליונה--אל-מסילת, שדה כובס. 
<B>ז,ד</B> ואמרת אליו הישמר והשקט אל-תירא, ולבבך אל-יירך, משני זנבות האודים העשנים, האלה--בחורי-אף רצין וארם, ובן-רמליהו. 
<B>ז,ה</B> יען, כי-יעץ עליך ארם--רעה:  אפריים ובן-רמליהו, לאמור. 
<B>ז,ו</B> נעלה ביהודה ונקיצנה, ונבקיענה אלינו; ונמליך מלך בתוכה, את בן-טבאל.  {פ}</P>

<P><B>ז,ז</B> כה אמר, אדוניי יהוה:  לא תקום, ולא תהיה. 
<B>ז,ח</B> כי ראש ארם דמשק, וראש דמשק רצין; ובעוד, שישים וחמש שנה, ייחת אפריים, מעם. 
<B>ז,ט</B> וראש אפריים שומרון, וראש שומרון בן-רמליהו; אם לא תאמינו, כי לא תיאמנו.  {פ}</P>

<P><B>ז,י</B> ויוסף יהוה, דבר אל-אחז לאמור. 
<B>ז,יא</B> שאל-לך אות, מעם יהוה אלוהיך; העמק שאלה, או הגבה למעלה. 
<B>ז,יב</B> ויאמר, אחז:  לא-אשאל ולא-אנסה, את-יהוה. 
<B>ז,יג</B> ויאמר, שמעו-נא בית דויד:  המעט מכם הלאות אנשים, כי תלאו גם את-אלוהיי. 
<B>ז,יד</B> לכן ייתן אדוניי הוא, לכם--אות:  הנה העלמה, הרה וילדת בן, וקראת שמו, עימנו אל. 
<B>ז,טו</B> חמאה ודבש, יאכל--לדעתו מאוס ברע, ובחור בטוב. 
<B>ז,טז</B> כי בטרם יידע הנער, מאוס ברע--ובחור בטוב:  תיעזב האדמה אשר אתה קץ, מפני שני מלכיה. 
<B>ז,יז</B> יביא יהוה עליך, ועל-עמך ועל-בית אביך, ימים אשר לא-באו, למיום סור-אפריים מעל יהודה:  את, מלך אשור.  {פ}</P>

<P><B>ז,יח</B> והיה ביום ההוא, ישרוק יהוה לזבוב, אשר בקצה, יאורי מצריים; ולדבורה--אשר, בארץ אשור. 
<B>ז,יט</B> ובאו ונחו כולם בנחלי הבתות, ובנקיקי הסלעים; ובכול, הנעצוצים, ובכול, הנהלולים. 
<B>ז,כ</B> ביום ההוא יגלח אדוניי בתער השכירה בעברי נהר, במלך אשור, את-הראש, ושער הרגליים; וגם את-הזקן, תספה.  {פ}</P>

<P><B>ז,כא</B> והיה, ביום ההוא; יחייה-איש עגלת בקר, ושתי-צאן. 
<B>ז,כב</B> והיה, מרוב עשות חלב--יאכל חמאה:  כי-חמאה ודבש יאכל, כל-הנותר בקרב הארץ.  {ס}</P>

<P><B>ז,כג</B> והיה, ביום ההוא--יהיה כל-מקום אשר יהיה-שם אלף גפן, באלף כסף:  לשמיר ולשית, יהיה. 
<B>ז,כד</B> בחיצים ובקשת, יבוא שמה:  כי-שמיר ושית, תהיה כל-הארץ. 
<B>ז,כה</B> וכול ההרים, אשר במעדר ייעדרון--לא-תבוא שמה, יראת שמיר ושית; והיה למשלח שור, ולמרמס שה.  {פ}</P>

<P><B>ח,א</B> ויאמר יהוה אליי, קח-לך גיליון גדול; וכתוב עליו בחרט אנוש, למהר שלל חש בז. 
<B>ח,ב</B> ואעידה לי, עדים נאמנים--את אורייה הכוהן, ואת-זכריהו בן יברכיהו. 
<B>ח,ג</B> ואקרב, אל-הנביאה, ותהר, ותלד בן;  {ס}  ויאמר יהוה, אליי, קרא שמו, מהר שלל חש בז. 
<B>ח,ד</B> כי, בטרם יידע הנער, קרוא, אבי ואימי--יישא את-חיל דמשק, ואת שלל שומרון, לפני, מלך אשור.  {ס}</P>

<P><B>ח,ה</B> ויוסף יהוה, דבר אליי עוד לאמור. 
<B>ח,ו</B> יען, כי מאס העם הזה, את מי השילוח, ההולכים לאט; ומשוש את-רצין, ובן-רמליהו. 
<B>ח,ז</B> ולכן הנה אדוניי מעלה עליהם את-מי הנהר, העצומים והרבים--את-מלך אשור, ואת-כל-כבודו; ועלה, על-כל-אפיקיו, והלך, על-כל-גדותיו. 
<B>ח,ח</B> וחלף ביהודה שטף ועבר, עד-צוואר יגיע; והיה מוטות כנפיו, מלוא רוחב-ארצך עימנו אל.  {ס}</P>

<P><B>ח,ט</B> רועו עמים, וחותו, והאזינו, כול מרחקי-ארץ; התאזרו וחותו, התאזרו וחותו. 
<B>ח,י</B> עוצו עצה, ותופר; דברו דבר ולא יקום, כי עימנו אל.  {ס}</P>

<P><B>ח,יא</B> כי כה אמר יהוה אליי, כחזקת היד; וייסרני, מלכת בדרך העם-הזה לאמור. 
<B>ח,יב</B> לא-תאמרון קשר, לכול אשר-יאמר העם הזה קשר; ואת-מוראו לא-תיראו, ולא תעריצו. 
<B>ח,יג</B> את-יהוה צבאות, אותו תקדישו; והוא מוראכם, והוא מעריצכם. 
<B>ח,יד</B> והיה, למקדש; ולאבן נגף ולצור מכשול לשני בתי ישראל, לפח ולמוקש--ליושב, ירושלים. 
<B>ח,טו</B> וכשלו בם, רבים; ונפלו ונשברו, ונוקשו ונלכדו.  {פ}</P>

<P><B>ח,טז</B> צור, תעודה; חתום תורה, בלימודיי. 
<B>ח,יז</B> וחיכיתי, ליהוה, המסתיר פניו, מבית יעקוב; וקיוויתי-לו. 
<B>ח,יח</B> הנה אנוכי, והילדים אשר נתן-לי יהוה, לאותות ולמופתים, בישראל--מעם יהוה צבאות, השוכן בהר ציון.  {ס}</P>

<P><B>ח,יט</B> וכי-יאמרו אליכם, דרשו אל-האובות ואל-היידעונים, המצפצפים, והמהגים:  הלוא-עם אל-אלוהיו ידרוש, בעד החיים אל-המתים. 
<B>ח,כ</B> לתורה, ולתעודה; אם-לא יאמרו כדבר הזה, אשר אין-לו שחר. 
<B>ח,כא</B> ועבר בה, נקשה ורעב; והיה כי-ירעב והתקצף, וקילל במלכו ובאלוהיו--ופנה למעלה. 
<B>ח,כב</B> ואל-ארץ, יביט; והנה צרה וחשיכה מעוף צוקה, ואפילה מנודח. 
<B>ח,כג</B> כי לא מועף, לאשר מוצק לה, כעת הראשון הקל ארצה זבולון וארצה נפתלי, והאחרון הכביד--דרך הים עבר הירדן, גליל הגויים. 
<B>ט,א</B> העם ההולכים בחושך, ראו אור גדול:  יושבי בארץ צלמוות, אור נגה עליהם. 
<B>ט,ב</B> הרבית הגוי, לו הגדלת השמחה; שמחו לפניך כשמחת בקציר, כאשר יגילו בחלקם שלל. 
<B>ט,ג</B> כי את-עול סובולו, ואת מטה שכמו, שבט, הנוגש בו--החיתות, כיום מדיין. 
<B>ט,ד</B> כי כל-סאון סואן ברעש, ושמלה מגוללה בדמים; והייתה לשריפה, מאכולת אש. 
<B>ט,ה</B> כי-ילד יולד-לנו, בן ניתן-לנו, ותהי המשרה, על-שכמו; ויקרא שמו פלא יועץ, אל גיבור, אבי-עד, שר-שלום. 
<B>ט,ו</B> למרבה המשרה ולשלום אין-קץ, על-כיסא דויד ועל-ממלכתו, להכין אותה ולסעדה, במשפט ובצדקה; מעתה, ועד-עולם, קנאת יהוה צבאות, תעשה-זאת.  {פ}</P>

<P><B>ט,ז</B> דבר שלח אדוניי, ביעקוב; ונפל, בישראל. 
<B>ט,ח</B> וידעו העם כולו, אפריים ויושב שומרון, בגאווה ובגודל לבב, לאמור. 
<B>ט,ט</B> לבינים נפלו, וגזית נבנה; שקמים גודעו, וארזים נחליף. 
<B>ט,י</B> וישגב יהוה את-צרי רצין, עליו; ואת-אויביו, יסכסך. 
<B>ט,יא</B> ארם מקדם, ופלשתים מאחור, ויאכלו את-ישראל, בכל-פה; בכל-זאת לא-שב אפו, ועוד ידו נטויה. 
<B>ט,יב</B> והעם לא-שב, עד-המכהו; ואת-יהוה צבאות, לא דרשו.  {ס}</P>

<P><B>ט,יג</B> ויכרת יהוה מישראל, ראש וזנב כיפה ואגמון--יום אחד. 
<B>ט,יד</B> זקן ונשוא-פנים, הוא הראש; ונביא מורה-שקר, הוא הזנב. 
<B>ט,טו</B> ויהיו מאשרי העם-הזה, מתעים; ומאושריו, מבולעים. 
<B>ט,טז</B> על-כן על-בחוריו לא-ישמח אדוניי, ואת-יתומיו ואת-אלמנותיו לא ירחם--כי כולו חנף ומרע, וכל-פה דובר נבלה; בכל-זאת לא-שב אפו, ועוד ידו נטויה. 
<B>ט,יז</B> כי-בערה כאש רשעה, שמיר ושית תאכל; ותיצת בסבכי היער, ויתאבכו גאות עשן. 
<B>ט,יח</B> בעברת יהוה צבאות, נעתם ארץ; ויהי העם כמאכולת אש, איש אל-אחיו לא יחמולו. 
<B>ט,יט</B> ויגזור על-ימין ורעב, ויאכל על-שמאל ולא שבעו:  איש בשר-זרועו, יאכלו. 
<B>ט,כ</B> מנשה את-אפריים, ואפריים את-מנשה--יחדיו המה, על-יהודה; בכל-זאת לא-שב אפו, ועוד ידו נטויה.  {ס}</P>

<P><B>י,א</B> הוי החוקקים, חקקי-אוון; ומכתבים עמל, כיתבו. 
<B>י,ב</B> להטות מדין, דלים, ולגזול, משפט עניי עמי--להיות אלמנות שללם, ואת-יתומים יבוזו. 
<B>י,ג</B> ומה-תעשו ליום פקודה, ולשואה ממרחק תבוא:  על-מי תנוסו לעזרה, ואנה תעזבו כבודכם. 
<B>י,ד</B> בלתי כרע תחת אסיר, ותחת הרוגים ייפולו; בכל-זאת לא-שב אפו, ועוד ידו נטויה.  {פ}</P>

<P><B>י,ה</B> הוי אשור, שבט אפי; ומטה-הוא בידם, זעמי. 
<B>י,ו</B> בגוי חנף אשלחנו, ועל-עם עברתי אצוונו--לשלול שלל ולבוז בז, ולשומו מרמס כחומר חוצות. 
<B>י,ז</B> והוא לא-כן ידמה, ולבבו לא-כן יחשוב:  כי להשמיד בלבבו, ולהכרית גויים לא מעט. 
<B>י,ח</B> כי, יאמר:  הלוא שריי יחדיו, מלכים. 
<B>י,ט</B> הלוא ככרכמיש, כלנו:  אם-לא כארפד חמת, אם-לא כדמשק שומרון. 
<B>י,י</B> כאשר מצאה ידי, לממלכות האליל; ופסיליהם, מירושלים ומשומרון. 
<B>י,יא</B> הלוא, כאשר עשיתי לשומרון--ולאליליה:  כן אעשה לירושלים, ולעצביה.  {פ}</P>

<P><B>י,יב</B> והיה, כי-יבצע אדוניי את-כל-מעשהו, בהר ציון, ובירושלים--אפקוד, על-פרי-גודל לבב מלך-אשור, ועל-תפארת, רום עיניו. 
<B>י,יג</B> כי אמר, בכוח ידי עשיתי, ובחכמתי, כי נבונותי; ואסיר גבולות עמים, ועתודותיהם שושתי, ואוריד כאביר, יושבים. 
<B>י,יד</B> ותמצא כקן ידי, לחיל העמים, וכאסוף ביצים עזובות, כל-הארץ אני אספתי; ולא היה נודד כנף, ופוצה פה ומצפצף. 
<B>י,טו</B> היתפאר, הגרזן, על, החוצב בו:  אם-יתגדל המשור, על-מניפו, כהניף שבט ואת-מרימיו, כהרים מטה לא-עץ.  {פ}</P>

<P><B>י,טז</B> לכן ישלח האדון יהוה צבאות, במשמניו--רזון; ותחת כבודו ייקד יקוד, כיקוד אש. 
<B>י,יז</B> והיה אור-ישראל לאש, וקדושו ללהבה; ובערה, ואכלה שיתו ושמירו--ביום אחד. 
<B>י,יח</B> וכבוד יערו וכרמילו, מנפש ועד-בשר יכלה; והיה, כמסוס נוסס. 
<B>י,יט</B> ושאר עץ יערו, מספר יהיו; ונער, יכתבם.  {ס}</P>

<P><B>י,כ</B> והיה ביום ההוא, לא-יוסיף עוד שאר ישראל ופליטת בית-יעקוב, להישען, על-מכהו; ונשען, על-יהוה קדוש ישראל--באמת. 
<B>י,כא</B> שאר ישוב, שאר יעקוב--אל-אל, גיבור. 
<B>י,כב</B> כי אם-יהיה עמך ישראל, כחול הים--שאר, ישוב בו; כיליון חרוץ, שוטף צדקה. 
<B>י,כג</B> כי כלה, ונחרצה--אדוניי יהוה צבאות, עושה בקרב כל-הארץ.  {פ}</P>

<P><B>י,כד</B> לכן, כה-אמר אדוניי יהוה צבאות, אל-תירא עמי יושב ציון, מאשור; בשבט יכך, ומטהו יישא-עליך בדרך מצריים. 
<B>י,כה</B> כי-עוד, מעט מזער, וכלה זעם, ואפי על-תבליתם. 
<B>י,כו</B> ועורר עליו יהוה צבאות, שוט, כמכת מדיין, בצור עורב; ומטהו, על-הים, ונשאו, בדרך מצריים. 
<B>י,כז</B> והיה ביום ההוא, יסור סובולו מעל שכמך, ועולו, מעל צווארך; וחובל עול, מפני-שמן. 
<B>י,כח</B> בא על-עיית, עבר במגרון; למכמש, יפקיד כליו. 
<B>י,כט</B> עברו, מעברה, גבע, מלון לנו; חרדה, הרמה--גבעת שאול, נסה. 
<B>י,ל</B> צהלי קולך, בת-גלים; הקשיבי לישה, ענייה ענתות. 
<B>י,לא</B> נדדה, מדמנה; יושבי הגבים, העיזו. 
<B>י,לב</B> עוד היום, בנוב לעמוד; ינופף ידו הר בת-ציון, גבעת ירושלים.  {פ}</P>

<P><B>י,לג</B> הנה האדון יהוה צבאות, מסעף פורה במערצה; ורמי הקומה גדועים, והגבוהים ישפלו. 
<B>י,לד</B> וניקף סבכי היער, בברזל; והלבנון, באדיר ייפול.  {ס}</P>

<P><B>יא,א</B> ויצא חוטר, מגזע ישי; ונצר, משורשיו יפרה. 
<B>יא,ב</B> ונחה עליו, רוח יהוה--רוח חכמה ובינה, רוח עצה וגבורה, רוח דעת, ויראת יהוה. 
<B>יא,ג</B> והריחו, ביראת יהוה; ולא-למראה עיניו ישפוט, ולא-למשמע אוזניו יוכיח. 
<B>יא,ד</B> ושפט בצדק דלים, והוכיח במישור לענווי-ארץ; והכה-ארץ בשבט פיו, וברוח שפתיו ימית רשע. 
<B>יא,ה</B> והיה צדק, איזור מותניו; והאמונה, איזור חלציו. 
<B>יא,ו</B> וגר זאב עם-כבש, ונמר עם-גדי ירבץ; ועגל וכפיר ומריא יחדיו, ונער קטון נוהג בם. 
<B>יא,ז</B> ופרה ודוב תרעינה, יחדיו ירבצו ילדיהן; ואריה, כבקר יאכל-תבן. 
<B>יא,ח</B> ושיעשע יונק, על-חור פתן; ועל מאורת צפעוני, גמול ידו הדה. 
<B>יא,ט</B> לא-ירעו ולא-ישחיתו, בכל-הר קודשי:  כי-מלאה הארץ, דעה את-יהוה, כמים, לים מכסים.  {ס}</P>

<P><B>יא,י</B> והיה, ביום ההוא, שורש ישי אשר עומד לנס עמים, אליו גויים ידרושו; והייתה מנוחתו, כבוד.  {פ}</P>

<P><B>יא,יא</B> והיה ביום ההוא, יוסיף אדוניי שנית ידו, לקנות, את-שאר עמו--אשר יישאר מאשור וממצריים ומפתרוס ומכוש, ומעילם ומשנער ומחמת, ומאיי, הים. 
<B>יא,יב</B> ונשא נס לגויים, ואסף נדחי ישראל; ונפוצות יהודה יקבץ, מארבע כנפות הארץ. 
<B>יא,יג</B> וסרה קנאת אפריים, וצוררי יהודה ייכרתו:  אפריים לא-יקנא את-יהודה, ויהודה לא-יצור את-אפריים. 
<B>יא,יד</B> ועפו בכתף פלשתים ימה, יחדיו יבוזו את-בני-קדם; אדום ומואב משלוח ידם, ובני עמון משמעתם. 
<B>יא,טו</B> והחרים יהוה, את לשון ים-מצריים, והניף ידו על-הנהר, בעים רוחו; והכהו לשבעה נחלים, והדריך בנעלים. 
<B>יא,טז</B> והייתה מסילה--לשאר עמו, אשר יישאר מאשור:  כאשר הייתה לישראל, ביום עלותו מארץ מצריים. 
<B>יב,א</B> ואמרת, ביום ההוא, אודך יהוה, כי אנפת בי; ישוב אפך, ותנחמני. 
<B>יב,ב</B> הנה אל ישועתי אבטח, ולא אפחד:  כי-עוזי וזמרת יה יהוה, ויהי-לי לישועה. 
<B>יב,ג</B> ושאבתם-מים, בששון, ממעייני, הישועה. 
<B>יב,ד</B> ואמרתם ביום ההוא, הודו ליהוה קראו בשמו, הודיעו בעמים, עלילותיו; הזכירו, כי נשגב שמו. 
<B>יב,ה</B> זמרו יהוה, כי גאות עשה; מודעת זאת, בכל-הארץ. 
<B>יב,ו</B> צהלי ורוני, יושבת ציון:  כי-גדול בקרבך, קדוש ישראל.  {ס}</P>

<P><B>יג,א</B> משא, בבל--אשר חזה, ישעיהו בן-אמוץ. 
<B>יג,ב</B> על הר-נשפה שאו-נס, הרימו קול להם; הניפו יד, ויבואו פתחי נדיבים. 
<B>יג,ג</B> אני ציוויתי, למקודשיי; גם קראתי גיבוריי לאפי, עליזי גאוותי. 
<B>יג,ד</B> קול המון בהרים, דמות עם-רב; קול שאון ממלכות גויים, נאספים--יהוה צבאות, מפקד צבא מלחמה. 
<B>יג,ה</B> באים מארץ מרחק, מקצה השמיים; יהוה וכלי זעמו, לחבל כל-הארץ.  {ס}</P>

<P><B>יג,ו</B> הילילו, כי קרוב יום יהוה; כשוד, משדיי יבוא. 
<B>יג,ז</B> על-כן, כל-ידיים תרפינה; וכל-לבב אנוש, יימס. 
<B>יג,ח</B> ונבהלו--צירים וחבלים יאחזון, כיולדה יחילון; איש אל-ריעהו יתמהו, פני להבים פניהם. 
<B>יג,ט</B> הנה יום-יהוה בא, אכזרי ועברה וחרון אף--לשום הארץ לשמה, וחטאיה ישמיד ממנה. 
<B>יג,י</B> כי-כוכבי השמיים וכסיליהם, לא יהלו אורם; חשך השמש בצאתו, וירח לא-יגיה אורו. 
<B>יג,יא</B> ופקדתי על-תבל רעה, ועל-רשעים עוונם; והשבתי גאון זדים, וגאוות עריצים אשפיל. 
<B>יג,יב</B> אוקיר אנוש, מפז; ואדם, מכתם אופיר. 
<B>יג,יג</B> על-כן שמיים ארגיז, ותרעש הארץ ממקומה--בעברת יהוה צבאות, וביום חרון אפו. 
<B>יג,יד</B> והיה כצבי מודח, וכצאן ואין מקבץ:  איש אל-עמו יפנו, ואיש אל-ארצו ינוסו. 
<B>יג,טו</B> כל-הנמצא, יידקר; וכל-הנספה, ייפול בחרב. 
<B>יג,טז</B> ועולליהם ירוטשו, לעיניהם; יישסו, בתיהם, ונשיהם, תישכבנה. 
<B>יג,יז</B> הנני מעיר עליהם, את-מדיי, אשר-כסף לא יחשובו, וזהב לא יחפצו-בו. 
<B>יג,יח</B> וקשתות, נערים תרטשנה:  ופרי-בטן לא ירחמו, על-בנים לא-תחוס עינם. 
<B>יג,יט</B> והייתה בבל צבי ממלכות, תפארת גאון כשדים, כמהפכת אלוהים, את-סדום ואת-עמורה. 
<B>יג,כ</B> לא-תשב לנצח, ולא תשכון עד-דור ודור; ולא-יהל שם ערבי, ורועים לא-ירביצו שם. 
<B>יג,כא</B> ורבצו-שם ציים, ומלאו בתיהם אוחים; ושכנו שם בנות יענה, ושעירים ירקדו-שם. 
<B>יג,כב</B> וענה איים באלמנותיו, ותנים בהיכלי עונג; וקרוב לבוא עיתה, וימיה לא יימשכו. 
<B>יד,א</B> כי ירחם יהוה את-יעקוב, ובחר עוד בישראל, והניחם, על-אדמתם; ונלווה הגר עליהם, ונספחו על-בית יעקוב. 
<B>יד,ב</B> ולקחום עמים, והביאום אל-מקומם, והתנחלום בית-ישראל על אדמת יהוה, לעבדים ולשפחות; והיו שובים לשוביהם, ורדו בנוגשיהם.  {ס}</P>

<P><B>יד,ג</B> והיה, ביום הניח יהוה לך, מעוצבך, ומרוגזך--ומן-העבודה הקשה, אשר עובד-בך. 
<B>יד,ד</B> ונשאת המשל הזה, על-מלך בבל--ואמרת:  איך שבת נוגש, שבתה מדהבה. 
<B>יד,ה</B> שבר יהוה, מטה רשעים--שבט, מושלים. 
<B>יד,ו</B> מכה עמים בעברה, מכת בלתי סרה; רודה באף גויים, מורדף בלי חשך. 
<B>יד,ז</B> נחה שקטה, כל-הארץ; פצחו, רינה. 
<B>יד,ח</B> גם-ברושים שמחו לך, ארזי לבנון; מאז שכבת, לא-יעלה הכורת עלינו. 
<B>יד,ט</B> שאול, מתחת רגזה לך--לקראת בואך; עורר לך רפאים, כל-עתודי ארץ--הקים מכיסאותם, כול מלכי גויים. 
<B>יד,י</B> כולם יענו, ויאמרו אליך:  גם-אתה חולית כמונו, אלינו נמשלת. 
<B>יד,יא</B> הורד שאול גאונך, המיית נבליך; תחתיך יוצע רימה, ומכסיך תולעה. 
<B>יד,יב</B> איך נפלת משמיים, היליל בן-שחר; נגדעת לארץ, חולש על-גויים. 
<B>יד,יג</B> ואתה אמרת בלבבך, השמיים אעלה--ממעל לכוכבי-אל, ארים כיסאי; ואשב בהר-מועד, בירכתי צפון. 
<B>יד,יד</B> אעלה, על-במותי עב; אידמה, לעליון. 
<B>יד,טו</B> אך אל-שאול תורד, אל-ירכתי-בור. 
<B>יד,טז</B> רואיך אליך ישגיחו, אליך יתבוננו:  הזה האיש מרגיז הארץ, מרעיש ממלכות. 
<B>יד,יז</B> שם תבל כמדבר, ועריו הרס; אסיריו, לא-פתח ביתה. 
<B>יד,יח</B> כל-מלכי גויים, כולם--שכבו בכבוד, איש בביתו. 
<B>יד,יט</B> ואתה הושלכת מקברך, כנצר נתעב--לבוש הרוגים, מטועני חרב; יורדי אל-אבני-בור, כפגר מובס. 
<B>יד,כ</B> לא-תיחד איתם בקבורה, כי-ארצך שיחת עמך הרגת; לא-ייקרא לעולם, זרע מרעים. 
<B>יד,כא</B> הכינו לבניו מטבח, בעוון אבותם; בל-יקומו וירשו ארץ, ומלאו פני-תבל ערים. 
<B>יד,כב</B> וקמתי עליהם, נאום יהוה צבאות; והכרתי לבבל שם ושאר, ונין ונכד--נאום-יהוה. 
<B>יד,כג</B> ושמתיה למורש קיפוד, ואגמי-מים; וטיאטאתיה במטאטא השמד, נאום יהוה צבאות.  {ס}</P>

<P><B>יד,כד</B> נשבע יהוה צבאות, לאמור:  אם-לא כאשר דימיתי, כן הייתה, וכאשר יעצתי, היא תקום. 
<B>יד,כה</B> לשבור אשור בארצי, ועל-הריי אבוסנו; וסר מעליהם, עולו, וסובולו, מעל שכמו יסור. 
<B>יד,כו</B> זאת העצה היעוצה, על-כל-הארץ; וזאת היד הנטויה, על-כל-הגויים. 
<B>יד,כז</B> כי-יהוה צבאות יעץ, ומי יפר; וידו הנטויה, ומי ישיבנה.  {פ}</P>

<P><B>יד,כח</B> בשנת-מות, המלך אחז, היה, המשא הזה. 
<B>יד,כט</B> אל-תשמחי פלשת כולך, כי נשבר שבט מכך:  כי-משורש נחש ייצא צפע, ופרייו שרף מעופף. 
<B>יד,ל</B> ורעו בכורי דלים, ואביונים לבטח ירבצו; והמתי ברעב שורשך, ושאריתך יהרוג. 
<B>יד,לא</B> הילילי שער זעקי-עיר, נמוג פלשת כולך:  כי מצפון עשן בא, ואין בודד במועדיו. 
<B>יד,לב</B> ומה-יענה, מלאכי-גוי:  כי יהוה ייסד ציון, ובה יחסו עניי עמו.  {פ}</P>

<P><B>טו,א</B> משא, מואב:  כי בליל שודד ער מואב, נדמה--כי בליל שודד קיר-מואב, נדמה. 
<B>טו,ב</B> עלה הבית ודיבון הבמות, לבכי:  על-נבו ועל מידבא, מואב ייליל--בכל-ראשיו קורחה, כל-זקן גרועה. 
<B>טו,ג</B> בחוצותיו, חגרו שק:  על גגותיה וברחובותיה כולו ייליל, יורד בבכי. 
<B>טו,ד</B> ותזעק חשבון ואלעלה, עד-יהץ נשמע קולם; על-כן, חלוצי מואב יריעו--נפשו, ירעה לו. 
<B>טו,ה</B> ליבי, למואב יזעק, בריחיה, עד-צוער עגלת שלישייה:  כי מעלה הלוחית, בבכי יעלה-בו--כי דרך חורוניים, זעקת-שבר יעוערו. 
<B>טו,ו</B> כי-מי נמרים, משמות יהיו:  כי-יבש חציר כלה דשא, ירק לא היה. 
<B>טו,ז</B> על-כן, יתרה עשה; ופקודתם--על נחל הערבים, יישאום. 
<B>טו,ח</B> כי-הקיפה הזעקה, את-גבול מואב, עד-אגליים יללתה, ובאר אילים יללתה. 
<B>טו,ט</B> כי מי דימון מלאו דם, כי-אשית על-דימון נוספות--לפליטת מואב אריה, ולשארית אדמה. 
<B>טז,א</B> שלחו-כר מושל-ארץ, מסלע מדברה, אל-הר, בת-ציון. 
<B>טז,ב</B> והיה כעוף-נודד, קן משולח--תהיינה בנות מואב, מעברות לארנון. 
<B>טז,ג</B> הביאי עצה עשו פלילה, שיתי כליל צילך בתוך צוהריים; סתרי, נידחים--נודד, אל-תגלי. 
<B>טז,ד</B> יגורו בך נידחיי, מואב הוי-סתר למו מפני שודד:  כי-אפס המץ כלה שוד, תמו רומס מן-הארץ.  {ס}</P>

<P><B>טז,ה</B> והוכן בחסד כיסא, וישב עליו באמת באוהל דויד; שופט ודורש משפט, ומהיר צדק. 
<B>טז,ו</B> שמענו גאון-מואב, גא מאוד:  גאוותו וגאונו ועברתו, לא-כן בדיו. 
<B>טז,ז</B> לכן, ייליל מואב למואב--כולו ייליל:  לאשישי קיר-חרשת תהגו, אך-נכאים. 
<B>טז,ח</B> כי שדמות חשבון אומלל גפן שבמה, בעלי גויים הלמו שרוקיה--עד-יעזר נגעו, תעו מדבר; שלוחותיה, ניטשו עברו ים. 
<B>טז,ט</B> על-כן אבכה בבכי יעזר, גפן שבמה, אריווך דמעתי, חשבון ואלעלה:  כי על-קיצך ועל-קצירך, הידד נפל. 
<B>טז,י</B> ונאסף שמחה וגיל מן-הכרמל, ובכרמים לא-ירונן לא ירועע; יין, ביקבים לא-ידרוך הדורך--הידד השבתי. 
<B>טז,יא</B> על-כן מעיי למואב, ככינור יהמו; וקרבי, לקיר חרש. 
<B>טז,יב</B> והיה כי-נראה כי-נלאה מואב, על-הבמה; ובא אל-מקדשו להתפלל, ולא יוכל.  {ס}</P>

<P><B>טז,יג</B> זה הדבר, אשר דיבר יהוה אל-מואב--מאז. 
<B>טז,יד</B> ועתה, דיבר יהוה לאמור, בשלוש שנים כשני שכיר, ונקלה כבוד מואב בכול ההמון הרב; ושאר מעט מזער, לא כביר.  {פ}</P>

<P><B>יז,א</B> משא, דמשק:  הנה דמשק מוסר מעיר, והייתה מעי מפלה. 
<B>יז,ב</B> עזובות, ערי ערוער; לעדרים תהיינה, ורבצו ואין מחריד. 
<B>יז,ג</B> ונשבת מבצר מאפריים, וממלכה מדמשק ושאר ארם; ככבוד בני-ישראל יהיו, נאום יהוה צבאות.  {פ}</P>

<P><B>יז,ד</B> והיה ביום ההוא, יידל כבוד יעקוב; ומשמן בשרו, יירזה. 
<B>יז,ה</B> והיה, כאסוף קציר קמה, וזרועו, שיבולים יקצור; והיה כמלקט שיבולים, בעמק רפאים. 
<B>יז,ו</B> ונשאר-בו עוללות כנוקף זית, שניים שלושה גרגרים בראש אמיר; ארבעה חמישה, בסעיפיה פורייה--נאום-יהוה, אלוהי ישראל. 
<B>יז,ז</B> ביום ההוא, ישעה האדם על-עושהו; ועיניו, אל-קדוש ישראל תראינה. 
<B>יז,ח</B> ולא ישעה, אל-המזבחות מעשה ידיו; ואשר עשו אצבעותיו לא יראה, והאשרים והחמנים.  {ס}</P>

<P><B>יז,ט</B> ביום ההוא יהיו ערי מעוזו, כעזובת החורש והאמיר, אשר עזבו, מפני בני ישראל; והייתה, שממה. 
<B>יז,י</B> כי שכחת אלוהי ישעך, וצור מעוזך לא זכרת; על-כן, תיטעי נטעי נעמנים, וזמורת זר, תזרענו. 
<B>יז,יא</B> ביום נטעך תשגשגי, ובבוקר זרעך תפריחי; נד קציר ביום נחלה, וכאב אנוש.  {ס}</P>

<P><B>יז,יב</B> הוי, המון עמים רבים, כהמות ימים, יהמיון; ושאון לאומים, כשאון מים כבירים יישאון. 
<B>יז,יג</B> לאומים, כשאון מים רבים יישאון, וגער בו, ונס ממרחק; ורודף, כמוץ הרים לפני-רוח, וכגלגל, לפני סופה. 
<B>יז,יד</B> לעת ערב והנה בלהה, בטרם בוקר איננו; זה חלק שוסינו, וגורל לבוזזינו.  {פ}</P>

<P><B>יח,א</B> הוי ארץ, צלצל כנפיים, אשר מעבר, לנהרי-כוש. 
<B>יח,ב</B> השולח בים צירים, ובכלי-גומא על-פני-מים, לכו מלאכים קלים אל-גוי ממושך ומורט, אל-עם נורא מן-הוא והלאה--גוי קו-קו ומבוסה, אשר-בזאו נהרים ארצו. 
<B>יח,ג</B> כל-יושבי תבל, ושוכני ארץ, כנשוא-נס הרים תראו, וכתקוע שופר תשמעו.  {ס}</P>

<P><B>יח,ד</B> כי כה אמר יהוה אליי, אשקוטה ואביטה במכוני, כחום צח עלי-אור, כעב טל בחום קציר. 
<B>יח,ה</B> כי-לפני קציר כתום-פרח, ובוסר גומל יהיה ניצה; וכרת הזלזלים במזמרות, ואת-הנטישות הסיר התז. 
<B>יח,ו</B> ייעזבו יחדיו לעיט הרים, ולבהמת הארץ; וקץ עליו העיט, וכל-בהמת הארץ עליו תחרף.  {ס}</P>

<P><B>יח,ז</B> בעת ההיא יובל-שי ליהוה צבאות, עם ממושך ומורט, ומעם נורא, מן-הוא והלאה; גוי קו-קו ומבוסה, אשר בזאו נהרים ארצו, אל-מקום שם-יהוה צבאות, הר-ציון.  {פ}</P>

<P><B>יט,א</B> משא, מצריים:  הנה יהוה רוכב על-עב קל, ובא מצריים, ונעו אלילי מצריים מפניו, ולבב מצריים יימס בקרבו. 
<B>יט,ב</B> וסיכסכתי מצריים במצריים, ונלחמו איש-באחיו ואיש בריעהו, עיר בעיר, ממלכה בממלכה. 
<B>יט,ג</B> ונבקה רוח-מצריים בקרבו, ועצתו אבלע; ודרשו אל-האלילים ואל-האיטים, ואל-האובות ואל-היידעונים. 
<B>יט,ד</B> וסיכרתי, את-מצריים, ביד, אדונים קשה; ומלך עז ימשול-בם, נאום האדון יהוה צבאות. 
<B>יט,ה</B> ונישתו-מים, מהים; ונהר, יחרב ויבש. 
<B>יט,ו</B> והאזניחו נהרות, דללו וחרבו יאורי מצור; קנה וסוף, קמלו. 
<B>יט,ז</B> ערות על-יאור, על-פי יאור; וכול מזרע יאור, ייבש נידף ואיננו. 
<B>יט,ח</B> ואנו, הדייגים, ואבלו, כל-משליכי ביאור חכה; ופורשי מכמורת על-פני-מים, אומללו. 
<B>יט,ט</B> ובושו עובדי פשתים, שריקות; ואורגים, חוריי. 
<B>יט,י</B> והיו שתותיה, מדוכאים; כל-עושי שכר, אגמי-נפש. 
<B>יט,יא</B> אך-אווילים, שרי צוען, חכמי יועצי פרעה, עצה נבערה; איך תאמרו אל-פרעה, בן-חכמים אני בן-מלכי-קדם. 
<B>יט,יב</B> אים איפוא חכמיך, ויגידו נא לך; ויידעו, מה-יעץ יהוה צבאות על-מצריים. 
<B>יט,יג</B> נואלו שרי צוען, נישאו שרי נוף; התעו את-מצריים, פינת שבטיה. 
<B>יט,יד</B> יהוה מסך בקרבה, רוח עיוועים; והתעו את-מצריים בכל-מעשהו, כהיתעות שיכור בקיאו. 
<B>יט,טו</B> ולא-יהיה למצריים, מעשה, אשר יעשה ראש וזנב, כיפה ואגמון. 
<B>יט,טז</B> ביום ההוא, יהיה מצריים כנשים; וחרד ופחד, מפני תנופת יד-יהוה צבאות, אשר-הוא, מניף עליו. 
<B>יט,יז</B> והייתה אדמת יהודה למצריים, לחוגא, כול אשר יזכיר אותה אליו, יפחד--מפני, עצת יהוה צבאות, אשר-הוא, יועץ עליו.  {ס}</P>

<P><B>יט,יח</B> ביום ההוא יהיו חמש ערים בארץ מצריים, מדברות שפת כנען, ונשבעות, ליהוה צבאות:  עיר ההרס, ייאמר לאחת.  {ס}</P>

<P><B>יט,יט</B> ביום ההוא, יהיה מזבח ליהוה, בתוך, ארץ מצריים; ומצבה אצל-גבולה, ליהוה. 
<B>יט,כ</B> והיה לאות ולעד ליהוה צבאות, בארץ מצריים:  כי-יצעקו אל-יהוה מפני לוחצים, וישלח להם מושיע ורב והצילם. 
<B>יט,כא</B> ונודע יהוה למצריים, וידעו מצריים את-יהוה ביום ההוא; ועבדו זבח ומנחה, ונדרו-נדר ליהוה ושילמו. 
<B>יט,כב</B> ונגף יהוה את-מצריים, נגוף ורפוא; ושבו, עד-יהוה, ונעתר להם, ורפאם.  {ס}</P>

<P><B>יט,כג</B> ביום ההוא, תהיה מסילה ממצריים אשורה, ובא-אשור במצריים, ומצריים באשור; ועבדו מצריים, את-אשור.  {ס}</P>

<P><B>יט,כד</B> ביום ההוא, יהיה ישראל שלישייה, למצריים, ולאשור:  ברכה, בקרב הארץ. 
<B>יט,כה</B> אשר בירכו יהוה צבאות, לאמור:  ברוך עמי מצריים, ומעשה ידיי אשור, ונחלתי, ישראל.  {ס}</P>

<P><B>כ,א</B> בשנת בוא תרתן, אשדודה, בשלוח אותו, סרגון מלך אשור; ויילחם באשדוד, וילכדה. 
<B>כ,ב</B> בעת ההיא, דיבר יהוה ביד ישעיהו בן-אמוץ לאמור, לך ופיתחת השק מעל מותניך, ונעלך תחלוץ מעל רגלך; ויעש כן, הלוך ערום ויחף.  {ס}</P>

<P><B>כ,ג</B> ויאמר יהוה, כאשר הלך עבדי ישעיהו ערום ויחף--שלוש שנים אות ומופת, על-מצריים ועל-כוש. 
<B>כ,ד</B> כן ינהג מלך-אשור את-שבי מצריים ואת-גלות כוש, נערים וזקנים--ערום ויחף; וחשופיי שת, ערוות מצריים. 
<B>כ,ה</B> וחתו, ובושו--מכוש, מבטם, ומן-מצריים, תפארתם. 
<B>כ,ו</B> ואמר יושב האי הזה, ביום ההוא, הנה-כה מבטנו אשר-נסנו שם לעזרה, להינצל מפני מלך אשור; ואיך, נימלט אנחנו.  {פ}</P>

<P><B>כא,א</B> משא, מדבר-ים:  כסופות בנגב, לחלוף, ממדבר בא, מארץ נוראה. 
<B>כא,ב</B> חזות קשה, הוגד-לי:  הבוגד בוגד, והשודד שודד, עלי עילם צורי מדיי, כל-אנחתה השבתי. 
<B>כא,ג</B> על-כן, מלאו מותניי חלחלה--צירים אחזוני, כצירי יולדה; נעוויתי משמוע, נבהלתי מראות. 
<B>כא,ד</B> תעה לבבי, פלצות ביעתתני; את נשף חשקי, שם לי לחרדה. 
<B>כא,ה</B> ערוך השולחן צפה הצפית, אכול שתה; קומו השרים, משחו מגן.  {ס}</P>

<P><B>כא,ו</B> כי כה אמר אליי, אדוניי:  לך העמד המצפה, אשר יראה יגיד. 
<B>כא,ז</B> וראה רכב, צמד פרשים--רכב חמור, רכב גמל; והקשיב קשב, רב-קשב. 
<B>כא,ח</B> ויקרא, אריה--על-מצפה אדוניי, אנוכי עומד תמיד יומם, ועל-משמרתי, אנוכי ניצב כל-הלילות. 
<B>כא,ט</B> והנה-זה בא רכב איש, צמד פרשים; ויען ויאמר, נפלה נפלה בבל, וכל-פסילי אלוהיה, שיבר לארץ. 
<B>כא,י</B> מדושתי, ובן-גורני:  אשר שמעתי, מאת יהוה צבאות אלוהי ישראל--הגדתי לכם.  {פ}</P>

<P><B>כא,יא</B> משא, דומה:  אליי, קורא משעיר, שומר מה-מלילה, שומר מה-מליל. 
<B>כא,יב</B> אמר שומר, אתה בוקר וגם-לילה; אם-תבעיון בעיו, שובו איתיו.  {פ}</P>

<P><B>כא,יג</B> משא, בערב:  ביער בערב תלינו, אורחות דדנים. 
<B>כא,יד</B> לקראת צמא, היתיו מים; יושבי ארץ תימא, בלחמו קידמו נודד. 
<B>כא,טו</B> כי-מפני חרבות, נדדו; מפני חרב נטושה, ומפני קשת דרוכה, ומפני, כובד מלחמה.  {ס}</P>

<P><B>כא,טז</B> כי-כה אמר אדוניי, אליי:  בעוד שנה כשני שכיר, וכלה כל-כבוד קדר. 
<B>כא,יז</B> ושאר מספר-קשת גיבורי בני-קדר, ימעטו:  כי יהוה אלוהי-ישראל, דיבר.  {ס}</P>

<P><B>כב,א</B> משא, גיא חיזיון:  מה-לך איפוא, כי-עלית כולך לגגות. 
<B>כב,ב</B> תשואות מלאה, עיר הומייה--קריה, עליזה; חללייך לא חללי-חרב, ולא מתי מלחמה. 
<B>כב,ג</B> כל-קצינייך נדדו-יחד, מקשת אוסרו; כל-נמצאייך אוסרו יחדיו, מרחוק ברחו. 
<B>כב,ד</B> על-כן אמרתי שעו מני, אמרר בבכי; אל-תאיצו לנחמני, על-שוד בת-עמי. 
<B>כב,ה</B> כי יום מהומה ומבוסה ומבוכה, לאדוניי יהוה צבאות--בגיא חיזיון; מקרקר קיר, ושוע אל-ההר. 
<B>כב,ו</B> ועילם נשא אשפה, ברכב אדם פרשים; וקיר ערה, מגן. 
<B>כב,ז</B> ויהי מבחר-עמקייך, מלאו רכב; והפרשים, שות שתו השערה. 
<B>כב,ח</B> ויגל, את מסך יהודה; ותבט ביום ההוא, אל-נשק בית היער. 
<B>כב,ט</B> ואת בקיעי עיר-דויד ראיתם, כי-רבו; ותקבצו, את-מי הבריכה התחתונה. 
<B>כב,י</B> ואת-בתי ירושלים, ספרתם; ותתצו, הבתים, לבצר, החומה. 
<B>כב,יא</B> ומקוה עשיתם, בין החומותיים, למי, הבריכה הישנה; ולא הבטתם אל-עושיה, ויוצרה מרחוק לא ראיתם. 
<B>כב,יב</B> ויקרא, אדוניי יהוה צבאות--ביום ההוא:  לבכי, ולמספד, ולקורחה, ולחגור שק. 
<B>כב,יג</B> והנה ששון ושמחה, הרוג בקר ושחוט צאן, אכול בשר, ושתות יין; אכול ושתה, כי מחר נמות. 
<B>כב,יד</B> ונגלה באוזניי, יהוה צבאות:  אם-יכופר העוון הזה לכם, עד-תמותון, אמר אדוניי יהוה, צבאות.  {פ}</P>

<P><B>כב,טו</B> כה אמר אדוניי יהוה, צבאות:  לך-בוא אל-הסוכן הזה, על-שבנא אשר על-הבית. 
<B>כב,טז</B> מה-לך פה ומי לך פה, כי-חצבת לך פה קבר; חוצבי מרום קברו, חוקקי בסלע משכן לו. 
<B>כב,יז</B> הנה יהוה מטלטלך, טלטלה גבר; ועוטך, עטה. 
<B>כב,יח</B> צנוף יצנופך, צנפה, כדור, אל-ארץ רחבת ידיים; שמה תמות, ושמה מרכבות כבודך--קלון, בית אדוניך. 
<B>כב,יט</B> והדפתיך, ממצבך; וממעמדך, יהרסך. 
<B>כב,כ</B> והיה, ביום ההוא; וקראתי לעבדי, לאליקים בן-חלקייהו. 
<B>כב,כא</B> והלבשתיו כותונתך, ואבנטך אחזקנו, וממשלתך, אתן בידו; והיה לאב ליושב ירושלים, ולבית יהודה. 
<B>כב,כב</B> ונתתי מפתח בית-דויד, על-שכמו; ופתח ואין סוגר, וסגר ואין פותח. 
<B>כב,כג</B> ותקעתיו יתד, במקום נאמן; והיה לכיסא כבוד, לבית אביו. 
<B>כב,כד</B> ותלו עליו כול כבוד בית-אביו, הצאצאים והצפיעות, כול, כלי הקטן--מכלי, האגנות, ועד, כל-כלי הנבלים. 
<B>כב,כה</B> ביום ההוא, נאום יהוה צבאות, תמוש היתד, התקועה במקום נאמן; ונגדעה ונפלה, ונכרת המשא אשר-עליה--כי יהוה, דיבר.  {פ}</P>

<P><B>כג,א</B> משא, צור:  הילילו אונייות תרשיש, כי-שודד מבית מבוא, מארץ כיתים, נגלה-למו. 
<B>כג,ב</B> דומו, יושבי אי; סוחר צידון עובר ים, מילאוך. 
<B>כג,ג</B> ובמים רבים זרע שיחור, קציר יאור תבואתה; ותהי, סחר גויים. 
<B>כג,ד</B> בושי צידון--כי-אמר ים, מעוז הים לאמור:  לא-חלתי ולא-ילדתי, ולא גידלתי בחורים--רוממתי בתולות. 
<B>כג,ה</B> כאשר-שמע, למצריים, יחילו, כשמע צור. 
<B>כג,ו</B> עברו, תרשישה; הילילו, יושבי אי. 
<B>כג,ז</B> הזאת לכם, עליזה; מימי-קדם קדמתה יובילוה רגליה, מרחוק לגור. 
<B>כג,ח</B> מי יעץ זאת, על-צור המעטירה, אשר סוחריה שרים, כנעניה נכבדי-ארץ. 
<B>כג,ט</B> יהוה צבאות, יעצה--לחלל גאון כל-צבי, להקל כל-נכבדי-ארץ. 
<B>כג,י</B> עברי ארצך, כיאור; בת-תרשיש, אין מזח עוד. 
<B>כג,יא</B> ידו נטה על-הים, הרגיז ממלכות; יהוה ציווה אל-כנען, לשמיד מעוזניה. 
<B>כג,יב</B> ויאמר, לא-תוסיפי עוד לעלוז; המעושקה בתולת בת-צידון, כיתים קומי עבורי--גם-שם, לא-ינוח לך. 
<B>כג,יג</B> הן ארץ כשדים, זה העם לא היה--אשור, יסדה לציים; הקימו בחוניו, עוררו ארמנותיה--שמה, למפלה. 
<B>כג,יד</B> הילילו, אונייות תרשיש:  כי שודד, מעוזכן.  {ס}</P>

<P><B>כג,טו</B> והיה, ביום ההוא, ונשכחת צור שבעים שנה, כימי מלך אחד; מקץ שבעים שנה, יהיה לצור, כשירת, הזונה. 
<B>כג,טז</B> קחי כינור סובי עיר, זונה נשכחה; היטיבי נגן הרבי-שיר, למען תיזכרי. 
<B>כג,יז</B> והיה מקץ שבעים שנה, יפקוד יהוה את-צור, ושבה, לאתננה; וזנתה את-כל-ממלכות הארץ, על-פני האדמה. 
<B>כג,יח</B> והיה סחרה ואתננה, קודש ליהוה--לא ייאצר, ולא ייחסן:  כי ליושבים לפני יהוה, יהיה סחרה, לאכול לשובעה, ולמכסה עתיק.  {פ}</P>

<P><B>כד,א</B> הנה יהוה בוקק הארץ, ובולקה; ועיווה פניה, והפיץ יושביה. 
<B>כד,ב</B> והיה כעם, ככוהן, כעבד כאדוניו, כשפחה כגברתה; כקונה, כמוכר, כמלווה כלווה, כנושה כאשר נושה בו. 
<B>כד,ג</B> היבוק תיבוק הארץ, והיבוז תיבוז:  כי יהוה, דיבר את-הדבר הזה. 
<B>כד,ד</B> אבלה נבלה הארץ, אומללה נבלה תבל; אומללו, מרום עם-הארץ. 
<B>כד,ה</B> והארץ חנפה, תחת יושביה:  כי-עברו תורות חלפו חוק, הפרו ברית עולם. 
<B>כד,ו</B> על-כן, אלה אכלה ארץ, ויאשמו, יושבי בה; על-כן, חרו יושבי ארץ, ונשאר אנוש, מזער. 
<B>כד,ז</B> אבל תירוש, אומללה-גפן; נאנחו, כל-שמחי-לב. 
<B>כד,ח</B> שבת משוש תופים, חדל שאון עליזים; שבת, משוש כינור. 
<B>כד,ט</B> בשיר, לא ישתו-יין; יימר שיכר, לשותיו. 
<B>כד,י</B> נשברה, קרית-תוהו; סוגר כל-בית, מבוא. 
<B>כד,יא</B> צווחה על-היין, בחוצות; ערבה, כל-שמחה, גלה, משוש הארץ. 
<B>כד,יב</B> נשאר בעיר, שמה; ושאייה, יוכת-שער. 
<B>כד,יג</B> כי כה יהיה בקרב הארץ, בתוך העמים, כנוקף זית, כעוללות אם-כלה בציר. 
<B>כד,יד</B> המה ישאו קולם, ירונו; בגאון יהוה, צהלו מים. 
<B>כד,טו</B> על-כן באורים, כבדו יהוה; באיי הים, שם יהוה אלוהי ישראל.  {ס}</P>

<P><B>כד,טז</B> מכנף הארץ זמירות שמענו, צבי לצדיק, ואומר רזי-לי רזי-לי, אוי לי; בוגדים בגדו, ובגד בוגדים בגדו. 
<B>כד,יז</B> פחד ופחת, ופח; עליך, יושב הארץ. 
<B>כד,יח</B> והיה הנס מקול הפחד, ייפול אל-הפחת, והעולה מתוך הפחת, יילכד בפח:  כי-ארובות ממרום נפתחו, וירעשו מוסדי ארץ. 
<B>כד,יט</B> רועה התרועעה, הארץ; פור התפוררה ארץ, מוט התמוטטה ארץ. 
<B>כד,כ</B> נוע תנוע ארץ כשיכור, והתנודדה כמלונה; וכבד עליה פשעה, ונפלה ולא-תוסיף קום.  {ס}</P>

<P><B>כד,כא</B> והיה ביום ההוא, יפקוד יהוה על-צבא המרום במרום; ועל-מלכי האדמה, על-האדמה. 
<B>כד,כב</B> ואוספו אספה אסיר על-בור, וסוגרו על-מסגר; ומרוב ימים, ייפקדו. 
<B>כד,כג</B> וחפרה הלבנה, ובושה החמה:  כי-מלך יהוה צבאות, בהר ציון ובירושלים, ונגד זקניו, כבוד.  {פ}</P>

<P><B>כה,א</B> יהוה אלוהיי, אתה--ארוממך אודה שמך, כי עשית פלא:  עצות מרחוק, אמונה אומן. 
<B>כה,ב</B> כי שמת מעיר לגל, קריה בצורה למפלה; ארמון זרים מעיר, לעולם לא ייבנה. 
<B>כה,ג</B> על-כן, יכבדוך עם-עז; קרית גויים עריצים, ייראוך. 
<B>כה,ד</B> כי-היית מעוז לדל מעוז לאביון, בצר-לו:  מחסה מזרם צל מחורב, כי רוח עריצים כזרם קיר. 
<B>כה,ה</B> כחורב בציון, שאון זרים תכניע; חורב בצל עב, זמיר עריצים יענה.  {פ}</P>

<P><B>כה,ו</B> ועשה יהוה צבאות לכל-העמים, בהר הזה, משתה שמנים, משתה שמרים:  שמנים, ממוחיים, שמרים, מזוקקים. 
<B>כה,ז</B> ובילע בהר הזה, פני-הלוט הלוט על-כל-העמים; והמסכה הנסוכה, על-כל-הגויים. 
<B>כה,ח</B> בילע המוות לנצח, ומחה אדוניי יהוה דמעה מעל כל-פנים; וחרפת עמו, יסיר מעל כל-הארץ--כי יהוה, דיבר.  {פ}</P>

<P><B>כה,ט</B> ואמר ביום ההוא, הנה אלוהינו זה קיווינו לו ויושיענו; זה יהוה קיווינו לו, נגילה ונשמחה בישועתו. 
<B>כה,י</B> כי-תנוח יד-יהוה, בהר הזה--ונדוש מואב תחתיו, כהידוש מתבן במו מדמנה. 
<B>כה,יא</B> ופירש ידיו בקרבו, כאשר יפרש השוחה לשחות; והשפיל, גאוותו, עם, אורבות ידיו. 
<B>כה,יב</B> ומבצר משגב חומותיך, השח השפיל הגיע לארץ--עד-עפר.  {ס}</P>

<P><B>כו,א</B> ביום ההוא, יושר השיר-הזה בארץ יהודה; עיר עוז-לנו, ישועה ישית חומות וחיל. 
<B>כו,ב</B> פתחו, שערים; ויבוא גוי-צדיק, שומר אמונים. 
<B>כו,ג</B> יצר סמוך, תיצור שלום שלום:  כי בך, בטוח. 
<B>כו,ד</B> בטחו ביהוה, עדי-עד:  כי ביה יהוה, צור עולמים. 
<B>כו,ה</B> כי השח יושבי מרום, קריה נשגבה; ישפילנה ישפילה עד-ארץ, יגיענה עד-עפר. 
<B>כו,ו</B> תרמסנה, רגל; רגלי עני, פעמי דלים. 
<B>כו,ז</B> אורח לצדיק, מישרים:  ישר, מעגל צדיק תפלס. 
<B>כו,ח</B> אף אורח משפטיך יהוה, קיווינוך--לשמך ולזכרך, תאוות-נפש. 
<B>כו,ט</B> נפשי איוויתיך בלילה, אף-רוחי בקרבי אשחרך:  כי כאשר משפטיך, לארץ--צדק למדו, יושבי תבל. 
<B>כו,י</B> יוחן רשע בל-למד צדק, בארץ נכוחות יעוול; ובל-יראה, גאות יהוה.  {פ}</P>

<P><B>כו,יא</B> יהוה רמה ידך, בל-יחזיון:  יחזו ויבושו קנאת-עם, אף-אש צריך תאכלם.  {ס}</P>

<P><B>כו,יב</B> יהוה, תשפות שלום לנו:  כי גם כל-מעשינו, פעלת לנו.  {ס}</P>

<P><B>כו,יג</B> יהוה אלוהינו, בעלונו אדונים זולתך; לבד-בך, נזכיר שמך. 
<B>כו,יד</B> מתים, בל-יחיו--רפאים, בל-יקומו; לכן פקדת ותשמידם, ותאבד כל-זכר למו. 
<B>כו,טו</B> יספת לגוי יהוה, יספת לגוי נכבדת; ריחקת, כל-קצווי-ארץ.  {פ}</P>

<P><B>כו,טז</B> יהוה, בצר פקדוך; צקון לחש, מוסרך למו. 
<B>כו,יז</B> כמו הרה תקריב ללדת, תחיל תזעק בחבליה--כן היינו מפניך, יהוה. 
<B>כו,יח</B> הרינו חלנו, כמו ילדנו רוח; ישועות בל-נעשה ארץ, ובל-ייפלו יושבי תבל. 
<B>כו,יט</B> יחיו מתיך, נבילתי יקומון; הקיצו ורננו שוכני עפר, כי טל אורות טלך, וארץ, רפאים תפיל.  {פ}</P>

<P><B>כו,כ</B> לך עמי בוא בחדריך, וסגור דלתך בעדך; חביא כמעט-רגע, עד-יעבור-זעם. 
<B>כו,כא</B> כי-הנה יהוה יוצא ממקומו, לפקוד עוון יושב-הארץ עליו; וגילתה הארץ את-דמיה, ולא-תכסה עוד על-הרוגיה.  {פ}</P>

<P><B>כז,א</B> ביום ההוא יפקוד יהוה בחרבו הקשה והגדולה והחזקה, על לוויתן נחש בריח, ועל לוויתן, נחש עקלתון; והרג את-התנין, אשר בים.  {ס}</P>

<P><B>כז,ב</B> ביום, ההוא, כרם חמר, ענו-לה. 
<B>כז,ג</B> אני יהוה נוצרה, לרגעים אשקנה:  פן יפקוד עליה, לילה ויום אצורנה. 
<B>כז,ד</B> חמה, אין לי:  מי-ייתנני שמיר שית, במלחמה--אפשעה בה, אציתנה יחד. 
<B>כז,ה</B> או יחזק במעוזי, יעשה שלום לי; שלום, יעשה-לי. 
<B>כז,ו</B> הבאים ישרש יעקוב, יציץ ופרח ישראל; ומלאו פני-תבל, תנובה.  {פ}</P>

<P><B>כז,ז</B> הכמכת מכהו, הכהו:  אם-כהרג הרוגיו, הורג. 
<B>כז,ח</B> בסאסאה, בשלחה תריבנה; הגה ברוחו הקשה, ביום קדים. 
<B>כז,ט</B> לכן, בזאת יכופר עוון-יעקוב, וזה, כל-פרי הסיר חטאתו:  בשומו כל-אבני מזבח, כאבני-גיר מנופצות, לא-יקומו אשרים, וחמנים. 
<B>כז,י</B> כי עיר בצורה, בדד, נווה, משולח ונעזב כמדבר; שם ירעה עגל ושם ירבץ, וכילה סעיפיה. 
<B>כז,יא</B> ביבוש קצירה, תישברנה, נשים, באות מאירות אותה:  כי לא עם-בינות, הוא--על-כן לא-ירחמנו עושהו, ויוצרו לא יחוננו.  {פ}</P>

<P><B>כז,יב</B> והיה ביום ההוא, יחבוט יהוה משיבולת הנהר עד-נחל מצריים; ואתם תלוקטו לאחד אחד, בני ישראל.  {פ}</P>

<P><B>כז,יג</B> והיה ביום ההוא, ייתקע בשופר גדול, ובאו האובדים בארץ אשור, והנידחים בארץ מצריים; והשתחוו ליהוה בהר הקודש, בירושלים.  {פ}</P>

<P><B>כח,א</B> הוי, עטרת גאות שיכורי אפריים, וציץ נובל, צבי תפארתו--אשר על-ראש גיא-שמנים, הלומי יין. 
<B>כח,ב</B> הנה חזק ואמיץ לאדוניי, כזרם ברד שער קטב; כזרם מים כבירים שוטפים, הניח לארץ--ביד. 
<B>כח,ג</B> ברגליים, תירמסנה; עטרת גאות, שיכורי אפריים. 
<B>כח,ד</B> והייתה ציצת נובל, צבי תפארתו, אשר על-ראש, גיא שמנים--כביכורה, בטרם קיץ, אשר יראה הרואה אותה, בעודה בכפו יבלענה.  {ס}</P>

<P><B>כח,ה</B> ביום ההוא, יהיה יהוה צבאות, לעטרת צבי, ולצפירת תפארה--לשאר, עמו. 
<B>כח,ו</B> ולרוח, משפט--ליושב, על-המשפט, ולגבורה, משיבי מלחמה שערה.  {ס}</P>

<P><B>כח,ז</B> וגם-אלה ביין שגו, ובשיכר תעו:  כוהן ונביא שגו בשיכר נבלעו מן-היין, תעו מן-השיכר, שגו ברואה, פקו פלילייה. 
<B>כח,ח</B> כי כל-שולחנות, מלאו קיא צואה, בלי, מקום.  {פ}</P>

<P><B>כח,ט</B> את-מי יורה דעה, ואת-מי יבין שמועה--גמולי, מחלב, עתיקי, משדיים. 
<B>כח,י</B> כי צו לצו צו לצו, קו לקו קו לקו--זעיר שם, זעיר שם. 
<B>כח,יא</B> כי בלעגי שפה, ובלשון אחרת, ידבר, אל-העם הזה. 
<B>כח,יב</B> אשר אמר אליהם, זאת המנוחה הניחו לעייף, וזאת, המרגעה; ולא אבו, שמוע. 
<B>כח,יג</B> והיה להם דבר-יהוה, צו לצו צו לצו קו לקו קו לקו, זעיר שם, זעיר שם--למען ילכו וכשלו אחור, ונשברו, ונוקשו, ונלכדו.  {פ}</P>

<P><B>כח,יד</B> לכן שמעו דבר-יהוה, אנשי לצון--מושלי העם הזה, אשר בירושלים. 
<B>כח,טו</B> כי אמרתם, כרתנו ברית את-מוות, ועם-שאול, עשינו חוזה; שוט שוטף כי-יעבור לא יבואנו, כי שמנו כזב מחסנו ובשקר נסתרנו.  {פ}</P>

<P><B>כח,טז</B> לכן, כה אמר אדוניי יהוה, הנני ייסד בציון, אבן; אבן בוחן פינת יקרת, מוסד מוסד--המאמין, לא יחיש. 
<B>כח,יז</B> ושמתי משפט לקו, וצדקה למשקלת; ויעה ברד מחסה כזב, וסתר מים ישטופו.  {ס}</P>

<P><B>כח,יח</B> וכופר בריתכם את-מוות, וחזותכם את-שאול לא תקום; שוט שוטף כי יעבור, והייתם לו למרמס. 
<B>כח,יט</B> מדי עוברו ייקח אתכם, כי-בבוקר בבוקר יעבור ביום ובלילה; והיה רק-זוועה, הבין שמועה. 
<B>כח,כ</B> כי-קצר המצע, מהשתרע; והמסכה צרה, כהתכנס. 
<B>כח,כא</B> כי כהר-פרצים יקום יהוה, כעמק בגבעון ירגז--לעשות מעשהו, זר מעשהו, ולעבוד עבודתו, נוכרייה עבודתו. 
<B>כח,כב</B> ועתה, אל-תתלוצצו, פן-יחזקו, מוסריכם:  כי-כלה ונחרצה שמעתי, מאת אדוניי יהוה צבאות--על-כל-הארץ.  {פ}</P>

<P><B>כח,כג</B> האזינו ושמעו, קולי; הקשיבו ושמעו, אמרתי. 
<B>כח,כד</B> הכול היום, יחרוש החורש לזרוע; יפתח וישדד, אדמתו. 
<B>כח,כה</B> הלוא אם-שיווה פניה, והפיץ קצח וכמון יזרוק; ושם חיטה שורה ושעורה נסמן, וכוסמת גבולתו. 
<B>כח,כו</B> וייסרו למשפט, אלוהיו יורנו. 
<B>כח,כז</B> כי לא בחרוץ, יודש קצח, ואופן עגלה, על-כמון יוסב:  כי במטה ייחבט קצח, וכמון בשבט. 
<B>כח,כח</B> לחם יודק, כי לא לנצח אדוש ידושנו; והמם גלגל עגלתו ופרשיו, לא ידוקנו. 
<B>כח,כט</B> גם-זאת, מעם יהוה צבאות יצאה:  הפליא עצה, הגדיל תושייה.  {פ}</P>

<P><B>כט,א</B> הוי אריאל אריאל, קרית חנה דויד; ספו שנה על-שנה, חגים ינקופו. 
<B>כט,ב</B> והציקותי, לאריאל; והייתה תאנייה ואנייה, והייתה לי כאריאל. 
<B>כט,ג</B> וחניתי כדור, עלייך; וצרתי עלייך מוצב, והקימותי עלייך מצורות. 
<B>כט,ד</B> ושפלת מארץ תדברי, ומעפר תישח אמרתך; והיה כאוב מארץ, קולך, ומעפר, אמרתך תצפצף. 
<B>כט,ה</B> והיה כאבק דק, המון זרייך; וכמוץ עובר המון עריצים, והיה לפתע פתאום. 
<B>כט,ו</B> מעם יהוה צבאות תיפקד, ברעם וברעש וקול גדול; סופה, וסערה, ולהב, אש אוכלה. 
<B>כט,ז</B> והיה, כחלום חזון לילה, המון כל-הגויים, הצובאים על-אריאל; וכל-צוביה, ומצודתה, והמציקים, לה. 
<B>כט,ח</B> והיה כאשר יחלום הרעב והנה אוכל, והקיץ וריקה נפשו, וכאשר יחלום הצמא והנה שותה, והקיץ והנה עייף ונפשו שוקקה--כן יהיה, המון כל-הגויים, הצובאים, על-הר ציון.  {פ}</P>

<P><B>כט,ט</B> התמהמהו ותמהו, השתעשעו ושועו; שכרו ולא-יין, נעו ולא שיכר. 
<B>כט,י</B> כי-נסך עליכם יהוה רוח תרדמה, ויעצם את-עיניכם:  את-הנביאים ואת-ראשיכם החוזים, כיסה. 
<B>כט,יא</B> ותהי לכם חזות הכול, כדברי הספר החתום, אשר-ייתנו אותו אל-יודע ספר לאמור, קרא נא-זה; ואמר לא אוכל, כי חתום הוא. 
<B>כט,יב</B> וניתן הספר, על אשר לא-ידע ספר לאמור--קרא נא-זה; ואמר, לא ידעתי ספר.  {ס}</P>

<P><B>כט,יג</B> ויאמר אדוניי, יען כי ניגש העם הזה, בפיו ובשפתיו כיבדוני, וליבו ריחק ממני--ותהי יראתם אותי, מצות אנשים מלומדה. 
<B>כט,יד</B> לכן, הנני יוסף להפליא את-העם-הזה--הפלא ופלא; ואבדה חכמת חכמיו, ובינת נבוניו תסתתר.  {ס}</P>

<P><B>כט,טו</B> הוי המעמיקים מיהוה, לסתיר עצה; והיה במחשך, מעשיהם, ויאמרו, מי רואנו ומי יודענו. 
<B>כט,טז</B> הפככם--אם-כחומר היוצר, ייחשב:  כי-יאמר מעשה לעושהו לא עשני, ויצר אמר ליוצרו לא הבין. 
<B>כט,יז</B> הלוא-עוד מעט מזער, ושב לבנון לכרמל; והכרמל, ליער ייחשב. 
<B>כט,יח</B> ושמעו ביום-ההוא החירשים, דברי-ספר; ומאופל ומחושך, עיני עיוורים תראינה. 
<B>כט,יט</B> ויספו ענווים ביהוה, שמחה; ואביוני אדם, בקדוש ישראל יגילו. 
<B>כט,כ</B> כי-אפס עריץ, וכלה לץ; ונכרתו, כל-שוקדי אוון. 
<B>כט,כא</B> מחטיאי אדם בדבר, ולמוכיח בשער יקושון; ויטו בתוהו, צדיק.  {פ}</P>

<P><B>כט,כב</B> לכן, כה-אמר יהוה אל-בית יעקוב, אשר פדה, את-אברהם:  לא-עתה יבוש יעקוב, ולא עתה פניו יחוורו. 
<B>כט,כג</B> כי בראותו ילדיו מעשה ידיי, בקרבו--יקדישו שמי; והקדישו את-קדוש יעקוב, ואת-אלוהי ישראל יעריצו. 
<B>כט,כד</B> וידעו תועי-רוח, בינה; ורוגנים, ילמדו-לקח.  {ס}</P>

<P><B>ל,א</B> הוי בנים סוררים, נאום-יהוה, לעשות עצה ולא מני, ולנסוך מסכה ולא רוחי--למען ספות חטאת, על-חטאת. 
<B>ל,ב</B> ההולכים לרדת מצריים, ופי לא שאלו; לעוז במעוז פרעה, ולחסות בצל מצריים. 
<B>ל,ג</B> והיה לכם מעוז פרעה, לבושת; והחסות בצל-מצריים, לכלימה. 
<B>ל,ד</B> כי-היו בצוען, שריו; ומלאכיו, חנס יגיעו. 
<B>ל,ה</B> כול הוביש, על-עם לא-יועילו למו:  לא לעזר ולא להועיל, כי לבושת וגם-לחרפה.  {ס}</P>

<P><B>ל,ו</B> משא, בהמות נגב:  בארץ צרה וצוקה לביא וליש מהם, אפעה ושרף מעופף, ישאו על-כתף עיירים חיליהם ועל-דבשת גמלים אוצרותם, על-עם לא יועילו. 
<B>ל,ז</B> ומצריים, הבל וריק יעזורו; לכן קראתי לזאת, רהב הם שבת. 
<B>ל,ח</B> עתה, בוא כותבה על-לוח איתם--ועל-ספר חוקה; ותהי ליום אחרון, לעד עד-עולם. 
<B>ל,ט</B> כי עם מרי הוא, בנים כחשים; בנים, לא-אבו שמוע תורת יהוה. 
<B>ל,י</B> אשר אמרו לרואים, לא תראו, ולחוזים, לא תחזו-לנו נכוחות; דברו-לנו חלקות, חזו מהתלות. 
<B>ל,יא</B> סורו, מני-דרך, הטו, מני-אורח; השביתו מפנינו, את-קדוש ישראל.  {ס}</P>

<P><B>ל,יב</B> לכן, כה אמר קדוש ישראל, יען מואסכם, בדבר הזה; ותבטחו בעושק ונלוז, ותישענו עליו. 
<B>ל,יג</B> לכן, יהיה לכם העוון הזה, כפרץ נופל, נבעה בחומה נשגבה--אשר-פתאום לפתע, יבוא שברה. 
<B>ל,יד</B> ושברה כשבר נבל יוצרים, כתות--לא יחמול; ולא-יימצא במכיתתו, חרש, לחתות אש מיקוד, ולחשוף מים מגבא.  {ס}</P>

<P><B>ל,טו</B> כי כה-אמר אדוניי יהוה קדוש ישראל, בשובה ונחת תיוושעון--בהשקט ובבטחה, תהיה גבורתכם; ולא, אביתם. 
<B>ל,טז</B> ותאמרו לא-כי על-סוס ננוס, על-כן תנוסון; ועל-קל נרכב, על-כן ייקלו רודפיכם. 
<B>ל,יז</B> אלף אחד, מפני גערת אחד--מפני גערת חמישה, תנוסו:  עד אם-נותרתם, כתורן על-ראש ההר, וכנס, על-הגבעה. 
<B>ל,יח</B> ולכן יחכה יהוה, לחננכם, ולכן ירום, לרחמכם:  כי-אלוהי משפט יהוה, אשרי כל-חוכי לו.  {פ}</P>

<P><B>ל,יט</B> כי-עם בציון יישב, בירושלים; בכה לא-תבכה, חנון יוחנך לקול זעקך--כשומעתו, ענך. 
<B>ל,כ</B> ונתן לכם אדוניי לחם צר, ומים לחץ; ולא-ייכנף עוד מוריך, והיו עיניך רואות את-מוריך. 
<B>ל,כא</B> ואוזניך תשמענה דבר, מאחריך לאמור:  זה הדרך לכו בו, כי תאמינו וכי תשמאילו. 
<B>ל,כב</B> וטימאתם, את-ציפוי פסילי כספך, ואת-אפודת, מסכת זהבך; תזרם כמו דווה, צא תאמר לו. 
<B>ל,כג</B> ונתן מטר זרעך אשר-תזרע את-האדמה, ולחם תבואת האדמה, והיה דשן, ושמן; ירעה מקניך ביום ההוא, כר נרחב. 
<B>ל,כד</B> והאלפים והעיירים, עובדי האדמה, בליל חמיץ, יאכלו--אשר-זורה ברחת, ובמזרה. 
<B>ל,כה</B> והיה על-כל-הר גבוה, ועל כל-גבעה נישאה, פלגים, יבלי-מים--ביום הרג רב, בנפול מגדלים. 
<B>ל,כו</B> והיה אור-הלבנה, כאור החמה, ואור החמה יהיה שבעתיים, כאור שבעת הימים--ביום, חבוש יהוה את-שבר עמו, ומחץ מכתו, ירפא.  {פ}</P>

<P><B>ל,כז</B> הנה שם-יהוה, בא ממרחק, בוער אפו, וכובד משאה; שפתיו מלאו זעם, ולשונו כאש אוכלת. 
<B>ל,כח</B> ורוחו כנחל שוטף, עד-צוואר יחצה, להנפה גויים, בנפת שוא; ורסן מתעה, על לחיי עמים. 
<B>ל,כט</B> השיר יהיה לכם, כליל התקדש-חג; ושמחת לבב, כהולך בחליל, לבוא בהר-יהוה, אל-צור ישראל. 
<B>ל,ל</B> והשמיע יהוה את-הוד קולו, ונחת זרועו יראה, בזעף אף, ולהב אש אוכלה; נפץ וזרם, ואבן ברד. 
<B>ל,לא</B> כי-מקול יהוה, ייחת אשור; בשבט, יכה. 
<B>ל,לב</B> והיה, כול מעבר מטה מוסדה, אשר יניח יהוה עליו, בתופים ובכינורות; ובמלחמות תנופה, נלחם-בם. 
<B>ל,לג</B> כי-ערוך מאתמול תופתה, גם-היא למלך הוכן העמיק הרחיב; מדורתה, אש ועצים הרבה--נשמת יהוה כנחל גופרית, בוערה בה.  {פ}</P>

<P><B>לא,א</B> הוי היורדים מצריים לעזרה, על-סוסים יישענו; ויבטחו על-רכב כי רב, ועל פרשים כי-עצמו מאוד--ולא שעו על-קדוש ישראל, ואת-יהוה לא דרשו. 
<B>לא,ב</B> וגם-הוא חכם ויבא רע, ואת-דבריו לא הסיר; וקם על-בית מרעים, ועל-עזרת פועלי אוון. 
<B>לא,ג</B> ומצריים אדם ולא-אל, וסוסיהם בשר ולא-רוח; ויהוה יטה ידו, וכשל עוזר ונפל עזור--ויחדיו, כולם יכליון.  {ס}</P>

<P><B>לא,ד</B> כי כה אמר-יהוה אליי כאשר יהגה האריה והכפיר על-טרפו, אשר ייקרא עליו מלוא רועים, מקולם לא ייחת, ומהמונם לא יענה; כן, יירד יהוה צבאות, לצבוא על-הר-ציון, ועל-גבעתה. 
<B>לא,ה</B> כציפורים עפות--כן יגן יהוה צבאות, על-ירושלים; גנון והציל, פסוח והמליט. 
<B>לא,ו</B> שובו, לאשר העמיקו סרה--בני ישראל. 
<B>לא,ז</B> כי, ביום ההוא, ימאסון איש אלילי כספו, ואלילי זהבו--אשר עשו לכם ידיכם, חטא. 
<B>לא,ח</B> ונפל אשור בחרב לא-איש, וחרב לא-אדם תאכלנו; ונס לו מפני-חרב, ובחוריו למס יהיו. 
<B>לא,ט</B> וסלעו ממגור יעבור, וחתו מנס שריו:  נאום-יהוה, אשר-אור לו בציון, ותנור לו, בירושלים.  {פ}</P>

<P><B>לב,א</B> הן לצדק, ימלוך-מלך; ולשרים, למשפט ישורו. 
<B>לב,ב</B> והיה-איש כמחבא-רוח, וסתר זרם, כפלגי-מים בציון, כצל סלע-כבד בארץ עייפה. 
<B>לב,ג</B> ולא תשעינה, עיני רואים; ואוזני שומעים, תקשבנה. 
<B>לב,ד</B> ולבב נמהרים, יבין לדעת; ולשון עילגים, תמהר לדבר צחות. 
<B>לב,ה</B> לא-ייקרא עוד לנבל, נדיב; ולכיליי, לא ייאמר שוע. 
<B>לב,ו</B> כי נבל נבלה ידבר, וליבו יעשה-אוון--לעשות חונף, ולדבר אל-יהוה תועה, להריק נפש רעב, ומשקה צמא יחסיר. 
<B>לב,ז</B> וכליי, כליו רעים; הוא, זימות יעץ, לחבל עניים באמרי-שקר, ובדבר אביון משפט. 
<B>לב,ח</B> ונדיב, נדיבות יעץ; והוא, על-נדיבות יקום.  {ס}</P>

<P><B>לב,ט</B> נשים, שאננות--קומנה, שמענה קולי; בנות, בוטחות--האזנה, אמרתי. 
<B>לב,י</B> ימים, על-שנה, תרגזנה, בוטחות:  כי כלה בציר, אוסף בלי יבוא. 
<B>לב,יא</B> חרדו, שאננות, רגזה, בוטחות; פשוטה ועורה, וחגורה על-חלצים. 
<B>לב,יב</B> על-שדיים, סופדים; על-שדי-חמד, על-גפן פורייה. 
<B>לב,יג</B> על אדמת עמי, קוץ שמיר תעלה:  כי על-כל-בתי משוש, קריה עליזה. 
<B>לב,יד</B> כי-ארמון נוטש, המון עיר עוזב; עופל ובחן היה בעד מערות, עד-עולם--משוש פראים, מרעה עדרים. 
<B>לב,טו</B> עד-ייערה עלינו רוח, ממרום; והיה מדבר לכרמל, והכרמל ליער ייחשב. 
<B>לב,טז</B> ושכן במדבר, משפט; וצדקה, בכרמל תשב. 
<B>לב,יז</B> והיה מעשה הצדקה, שלום; ועבודת, הצדקה--השקט ובטח, עד-עולם. 
<B>לב,יח</B> וישב עמי, בנווה שלום; ובמשכנות, מבטחים, ובמנוחות, שאננות. 
<B>לב,יט</B> וברד, ברדת היער; ובשפלה, תשפל העיר. 
<B>לב,כ</B> אשריכם, זורעי על-כל-מים; משלחי רגל-השור, והחמור.  {ס}</P>

<P><B>לג,א</B> הוי שודד, ואתה לא שדוד, ובוגד, ולא-בגדו בו; כהתימך שודד תושד, כנלותך לבגוד יבגדו-בך.  {ס}</P>

<P><B>לג,ב</B> יהוה חוננו, לך קיווינו; היה זרועם לבקרים, אף-ישועתנו בעת צרה. 
<B>לג,ג</B> מקול המון, נדדו עמים; מרוממותך, נפצו גויים. 
<B>לג,ד</B> ואוסף שללכם, אוסף החסיל--כמשק גבים, שוקק בו. 
<B>לג,ה</B> נשגב יהוה, כי שוכן מרום; מילא ציון, משפט וצדקה. 
<B>לג,ו</B> והיה אמונת עיתיך, חוסן ישועות חכמת ודעת; יראת יהוה, היא אוצרו.  {פ}</P>

<P><B>לג,ז</B> הן, אראלם, צעקו, חוצה; מלאכי שלום, מר יבכיון. 
<B>לג,ח</B> נשמו מסילות, שבת עובר אורח; הפר ברית מאס ערים, לא חשב אנוש. 
<B>לג,ט</B> אבל אומללה ארץ, החפיר לבנון קמל; היה השרון כערבה, ונוער בשן וכרמל.  {ס}</P>

<P><B>לג,י</B> עתה אקום, יאמר יהוה; עתה, אירומם--עתה, אינשא. 
<B>לג,יא</B> תהרו חשש, תלדו קש; רוחכם, אש תאכלכם. 
<B>לג,יב</B> והיו עמים, משרפות שיד; קוצים כסוחים, באש ייצתו.  {פ}</P>

<P><B>לג,יג</B> שמעו רחוקים, אשר עשיתי; ודעו קרובים, גבורתי. 
<B>לג,יד</B> פחדו בציון חטאים, אחזה רעדה חנפים; מי יגור לנו, אש אוכלה--מי-יגור לנו, מוקדי עולם. 
<B>לג,טו</B> הולך צדקות, ודובר מישרים; מואס בבצע מעשקות, נוער כפיו מתמוך בשוחד, אוטם אוזנו משמוע דמים, ועוצם עיניו מראות ברע. 
<B>לג,טז</B> הוא מרומים ישכון, מצדות סלעים משגבו; לחמו ניתן, מימיו נאמנים. 
<B>לג,יז</B> מלך ביופייו, תחזינה עיניך; תראינה, ארץ מרחקים. 
<B>לג,יח</B> ליבך, יהגה אימה; איה סופר איה שוקל, איה סופר את-המגדלים. 
<B>לג,יט</B> את-עם נועז, לא תראה:  עם עמקי שפה משמוע, נלעג לשון אין בינה. 
<B>לג,כ</B> חזה ציון, קרית מועדנו; עיניך תראינה ירושלים נווה שאנן, אוהל בל-יצען בל-ייסע יתדותיו לנצח, וכל-חבליו, בל-יינתקו. 
<B>לג,כא</B> כי אם-שם אדיר יהוה, לנו, מקום-נהרים יאורים, רחבי ידיים; בל-תלך בו אוני-שיט, וצי אדיר לא יעברנו. 
<B>לג,כב</B> כי יהוה שופטנו, יהוה מחוקקנו; יהוה מלכנו, הוא יושיענו. 
<B>לג,כג</B> ניטשו, חבלייך; בל-יחזקו כן-תורנם, בל-פרשו נס, אז חולק עד-שלל מרבה, פיסחים בזזו בז. 
<B>לג,כד</B> ובל-יאמר שכן, חליתי; העם היושב בה, נשוא עוון.  {ס}</P>

<P><B>לד,א</B> קרבו גויים לשמוע, ולאומים הקשיבו; תשמע הארץ ומלואה, תבל וכל-צאצאיה. 
<B>לד,ב</B> כי קצף ליהוה על-כל-הגויים, וחמה על-כל-צבאם; החרימם, נתנם לטבח. 
<B>לד,ג</B> וחלליהם יושלכו, ופגריהם יעלה בואשם; ונמסו הרים, מדמם. 
<B>לד,ד</B> ונמקו כל-צבא השמיים, ונגולו כספר השמיים; וכל-צבאם ייבול--כנבול עלה מגפן, וכנובלת מתאנה. 
<B>לד,ה</B> כי-ריוותה בשמיים, חרבי; הנה על-אדום תרד, ועל-עם חרמי למשפט. 
<B>לד,ו</B> חרב ליהוה מלאה דם, הודשנה מחלב, מדם כרים ועתודים, מחלב כליות אילים:  כי זבח ליהוה בבוצרה, וטבח גדול בארץ אדום. 
<B>לד,ז</B> וירדו ראמים עימם, ופרים עם-אבירים; וריוותה ארצם מדם, ועפרם מחלב ידושן. 
<B>לד,ח</B> כי יום נקם, ליהוה--שנת שילומים, לריב ציון. 
<B>לד,ט</B> ונהפכו נחליה לזפת, ועפרה לגופרית; והייתה ארצה, לזפת בוערה. 
<B>לד,י</B> לילה ויומם לא תכבה, לעולם יעלה עשנה; מדור לדור, תחרב--לנצח נצחים, אין עובר בה. 
<B>לד,יא</B> וירשוה קאת וקיפוד, וינשוף ועורב ישכנו-בה; ונטה עליה קו-תוהו, ואבני-בוהו. 
<B>לד,יב</B> חוריה ואין-שם, מלוכה יקראו; וכל-שריה, יהיו אפס. 
<B>לד,יג</B> ועלתה ארמנותיה סירים, קימוש וחוח במבצריה; והייתה נווה תנים, חציר לבנות יענה. 
<B>לד,יד</B> ופגשו ציים את-איים, ושעיר על-ריעהו יקרא; אך-שם הרגיעה לילית, ומצאה לה מנוח. 
<B>לד,טו</B> שמה קיננה קיפוז ותמלט, ובקעה ודגרה בצילה; אך-שם נקבצו דיות, אישה רעותה. 
<B>לד,טז</B> דרשו מעל-ספר יהוה, וקראו--אחת מהנה לא נעדרה, אישה רעותה לא פקדו:  כי-פי הוא ציווה, ורוחו הוא קיבצן. 
<B>לד,יז</B> והוא-הפיל להן גורל, וידו חילקתה להם בקו; עד-עולם, יירשוה--לדור ודור, ישכנו-בה.  {ס}</P>

<P><B>לה,א</B> ישושום מדבר, וצייה; ותגל ערבה ותפרח, כחבצלת. 
<B>לה,ב</B> פרוח תפרח ותגל, אף גילת ורנן--כבוד הלבנון ניתן-לה, הדר הכרמל והשרון; המה יראו כבוד-יהוה, הדר אלוהינו.  {פ}</P>

<P><B>לה,ג</B> חזקו, ידיים רפות; וברכיים כושלות, אמצו. 
<B>לה,ד</B> אמרו, לנמהרי-לב, חזקו, אל-תיראו; הנה אלוהיכם, נקם יבוא--גמול אלוהים, הוא יבוא ויושעכם. 
<B>לה,ה</B> אז תיפקחנה, עיני עיוורים; ואוזני חירשים, תיפתחנה. 
<B>לה,ו</B> אז ידלג כאייל פיסח, ותרון לשון אילם:  כי-נבקעו במדבר מים, ונחלים בערבה. 
<B>לה,ז</B> והיה השרב לאגם, וצימאון למבועי מים; בנווה תנים רבצה, חציר לקנה וגומא. 
<B>לה,ח</B> והיה-שם מסלול ודרך, ודרך הקודש ייקרא לה--לא-יעברנו טמא, והוא-למו; הולך דרך ואווילים, לא יתעו. 
<B>לה,ט</B> לא-יהיה שם אריה, ופריץ חיות בל-יעלנה--לא תימצא, שם; והלכו, גאולים. 
<B>לה,י</B> ופדויי יהוה ישובון, ובאו ציון ברינה, ושמחת עולם, על-ראשם; ששון ושמחה ישיגו, ונסו יגון ואנחה.  {ס}</P>

<P><B>לו,א</B> ויהי בארבע עשרה שנה למלך חזקייהו, עלה סנחריב מלך-אשור על כל-ערי יהודה הבצורות--ויתפשם. 
<B>לו,ב</B> וישלח מלך-אשור את-רבשקה מלכיש ירושלימה אל-המלך חזקייהו, בחיל כבד; ויעמוד, בתעלת הבריכה העליונה, במסילת, שדה כובס. 
<B>לו,ג</B> וייצא אליו אליקים בן-חלקייהו, אשר על-הבית--ושבנא, הסופר, ויואח בן-אסף, המזכיר. 
<B>לו,ד</B> ויאמר אליהם רבשקה, אמרו-נא אל-חזקייהו:  כה-אמר המלך הגדול, מלך אשור, מה הביטחון הזה, אשר בטחת. 
<B>לו,ה</B> אמרתי, אך-דבר-שפתיים, עצה וגבורה, למלחמה; עתה על-מי בטחת, כי מרדת בי. 
<B>לו,ו</B> הנה בטחת על-משענת הקנה הרצוץ הזה, על-מצריים, אשר ייסמך איש עליו, ובא בכפו ונקבה:  כן פרעה מלך-מצריים, לכל-הבוטחים עליו. 
<B>לו,ז</B> וכי-תאמר אליי, אל-יהוה אלוהינו בטחנו:  הלוא-הוא, אשר הסיר חזקייהו את-במותיו ואת-מזבחותיו, ויאמר ליהודה ולירושלים, לפני המזבח הזה תשתחוו. 
<B>לו,ח</B> ועתה התערב נא, את-אדוני המלך אשור; ואתנה לך, אלפיים סוסים--אם-תוכל, לתת לך רוכבים עליהם. 
<B>לו,ט</B> ואיך תשיב, את פני פחת אחד עבדי אדוני--הקטנים; ותבטח לך על-מצריים, לרכב ולפרשים. 
<B>לו,י</B> ועתה המבלעדי יהוה, עליתי על-הארץ הזאת להשחיתה; יהוה אמר אליי, עלה אל-הארץ הזאת והשחיתה.  {ס}</P>

<P><B>לו,יא</B> ויאמר אליקים ושבנא ויואח אל-רבשקה, דבר-נא אל-עבדיך ארמית--כי שומעים, אנחנו; ואל-תדבר אלינו, יהודית, באוזני העם, אשר על-החומה. 
<B>לו,יב</B> ויאמר רבשקה, האל אדוניך ואליך שלחני אדוני, לדבר, את-הדברים האלה:  הלוא על-האנשים, היושבים על-החומה, לאכול את-צואתם ולשתות את-מימי רגליהם, עימכם. 
<B>לו,יג</B> ויעמוד, רבשקה, ויקרא בקול-גדול, יהודית; ויאמר--שמעו את-דברי המלך הגדול, מלך אשור. 
<B>לו,יד</B> כה אמר המלך, אל-ישיא לכם חזקייהו:  כי לא-יוכל, להציל אתכם. 
<B>לו,טו</B> ואל-יבטח אתכם חזקייהו אל-יהוה לאמור, הצל יצילנו יהוה:  לא תינתן העיר הזאת, ביד מלך אשור. 
<B>לו,טז</B> אל-תשמעו, אל-חזקייהו;  {פ}<BR> <BR>כי כה אמר המלך אשור, עשו-איתי ברכה וצאו אליי, ואכלו איש-גפנו ואיש תאנתו, ושתו איש מי-בורו. 
<B>לו,יז</B> עד-בואי, ולקחתי אתכם אל-ארץ כארצכם:  ארץ דגן ותירוש, ארץ לחם וכרמים. 
<B>לו,יח</B> פן-יסית אתכם חזקייהו לאמור, יהוה יצילנו; ההצילו אלוהי הגויים, איש את-ארצו, מיד, מלך אשור. 
<B>לו,יט</B> איה אלוהי חמת, וארפד--איה, אלוהי ספרוויים; וכי-הצילו את-שומרון, מידי. 
<B>לו,כ</B> מי, בכל-אלוהי הארצות האלה, אשר-הצילו את-ארצם, מידי; כי-יציל יהוה את-ירושלים, מידי. 
<B>לו,כא</B> ויחרישו, ולא-ענו אותו דבר:  כי-מצות המלך היא לאמור, לא תענוהו. 
<B>לו,כב</B> ויבוא אליקים בן-חלקייהו אשר-על-הבית ושבנא הסופר ויואח בן-אסף המזכיר, אל-חזקייהו--קרועי בגדים; ויגידו לו, את דברי רבשקה.  {ס}</P>

<P><B>לז,א</B> ויהי, כשמוע המלך חזקייהו, ויקרע, את-בגדיו; ויתכס בשק, ויבוא בית יהוה. 
<B>לז,ב</B> וישלח את-אליקים אשר-על-הבית ואת שבנא הסופר, ואת זקני הכוהנים, מתכסים, בשקים--אל-ישעיהו בן-אמוץ, הנביא. 
<B>לז,ג</B> ויאמרו אליו, כה אמר חזקייהו, יום-צרה ותוכחה ונאצה, היום הזה:  כי באו בנים עד-משבר, וכוח אין ללידה. 
<B>לז,ד</B> אוליי ישמע יהוה אלוהיך את דברי רבשקה, אשר שלחו מלך-אשור אדוניו לחרף אלוהים חי, והוכיח בדברים, אשר שמע יהוה אלוהיך; ונשאת תפילה, בעד השארית הנמצאה. 
<B>לז,ה</B> ויבואו, עבדי המלך חזקייהו--אל-ישעיהו. 
<B>לז,ו</B> ויאמר אליהם ישעיהו, כה תאמרון אל-אדוניכם:  כה אמר יהוה, אל-תירא מפני הדברים אשר שמעת, אשר גידפו נערי מלך-אשור, אותי. 
<B>לז,ז</B> הנני נותן בו רוח, ושמע שמועה ושב אל-ארצו; והפלתיו בחרב, בארצו. 
<B>לז,ח</B> וישב, רבשקה, וימצא את-מלך אשור, נלחם על-לבנה:  כי שמע, כי נסע מלכיש. 
<B>לז,ט</B> וישמע, על-תרהקה מלך-כוש לאמור, יצא, להילחם איתך; וישמע וישלח מלאכים, אל-חזקייהו לאמור. 
<B>לז,י</B> כה תאמרון, אל-חזקייהו מלך-יהודה לאמור, אל-ישיאך אלוהיך, אשר אתה בוטח בו לאמור:  לא תינתן ירושלים, ביד מלך אשור. 
<B>לז,יא</B> הנה אתה שמעת, אשר עשו מלכי אשור לכל-הארצות--להחרימם; ואתה, תינצל. 
<B>לז,יב</B> ההצילו אותם אלוהי הגויים, אשר השחיתו אבותיי, את-גוזן, ואת-חרן; ורצף ובני-עדן, אשר בתלשר. 
<B>לז,יג</B> איה מלך-חמת ומלך ארפד, ומלך לעיר ספרוויים, הנע, ועיווה. 
<B>לז,יד</B> וייקח חזקייהו את-הספרים מיד המלאכים, ויקראהו; ויעל בית יהוה, ויפרשהו חזקייהו לפני יהוה.  {ס}</P>

<P><B>לז,טו</B> ויתפלל, חזקייהו, אל-יהוה, לאמור. 
<B>לז,טז</B> יהוה צבאות אלוהי ישראל, יושב הכרובים, אתה-הוא האלוהים לבדך, לכול ממלכות הארץ; אתה עשית, את-השמיים ואת-הארץ. 
<B>לז,יז</B> הטה יהוה אוזנך ושמע, פקח יהוה עינך וראה; ושמע, את כל-דברי סנחריב, אשר שלח, לחרף אלוהים חי. 
<B>לז,יח</B> אומנם, יהוה:  החריבו מלכי אשור, את-כל-הארצות--ואת-ארצם. 
<B>לז,יט</B> ונתון את-אלוהיהם, באש:  כי לא אלוהים המה, כי אם-מעשה ידי-אדם עץ ואבן--ויאבדום. 
<B>לז,כ</B> ועתה יהוה אלוהינו, הושיענו מידו; ויידעו כל-ממלכות הארץ, כי-אתה יהוה לבדך. 
<B>לז,כא</B> וישלח ישעיהו בן-אמוץ, אל-חזקייהו לאמור:  כה-אמר יהוה, אלוהי ישראל, אשר התפללת אליי, אל-סנחריב מלך אשור. 
<B>לז,כב</B> זה הדבר, אשר-דיבר יהוה עליו:  בזה לך לעגה לך, בתולת בת-ציון--אחריך ראש הניעה, בת ירושלים. 
<B>לז,כג</B> את-מי חירפת וגידפת, ועל-מי הרימות קול; ותישא מרום עיניך, אל-קדוש ישראל. 
<B>לז,כד</B> ביד עבדיך, חירפת אדוניי, ותאמר ברוב רכבי אני עליתי מרום הרים, ירכתי לבנון; ואכרות קומת ארזיו, מבחר ברושיו, ואבוא מרום קיצו, יער כרמילו. 
<B>לז,כה</B> אני קרתי, ושתיתי מים; ואחריב, בכף-פעמיי, כול, יאורי מצור. 
<B>לז,כו</B> הלוא-שמעת למרחוק אותה עשיתי, מימי קדם ויצרתיה; עתה הבאתיה--ותהי להשאות גלים ניצים, ערים בצורות. 
<B>לז,כז</B> ויושביהן, קצרי-יד, חתו, ובושו; היו עשב שדה, וירק דשא, חציר גגות, ושדמה לפני קמה. 
<B>לז,כח</B> ושבתך וצאתך ובואך, ידעתי; ואת, התרגזך אליי. 
<B>לז,כט</B> יען התרגזך אליי, ושאננך עלה באוזניי--ושמתי חחי באפך, ומתגי בשפתיך, והשיבותיך, בדרך אשר-באת בה. 
<B>לז,ל</B> וזה-לך האות--אכול השנה ספיח, ובשנה השנית שחיס; ובשנה השלישית, זרעו וקצרו ונטעו כרמים--ואכלו פריים. 
<B>לז,לא</B> ויספה פליטת בית-יהודה, הנשארה--שורש למטה; ועשה פרי, למעלה. 
<B>לז,לב</B> כי מירושלים תצא שארית, ופליטה מהר ציון; קנאת יהוה צבאות, תעשה-זאת.  {ס}</P>

<P><B>לז,לג</B> לכן, כה-אמר יהוה אל-מלך אשור, לא יבוא אל-העיר הזאת, ולא-יורה שם חץ; ולא-יקדמנה מגן, ולא-ישפוך עליה סוללה. 
<B>לז,לד</B> בדרך אשר-בא, בה ישוב; ואל-העיר הזאת לא יבוא, נאום-יהוה. 
<B>לז,לה</B> וגנותי על-העיר הזאת, להושיעה--למעני, ולמען דויד עבדי.  {ס}</P>

<P><B>לז,לו</B> וייצא מלאך יהוה, ויכה במחנה אשור, מאה ושמונים וחמישה, אלף; וישכימו בבוקר, והנה כולם פגרים מתים. 
<B>לז,לז</B> וייסע וילך, וישב סנחריב מלך-אשור; ויישב, בנינווה. 
<B>לז,לח</B> ויהי הוא משתחווה בית נסרוך אלוהיו, ואדרמלך ושראצר בניו הכוהו בחרב, והמה נמלטו, ארץ אררט; וימלוך אסר-חדון בנו, תחתיו.  {ס}</P>

<P><B>לח,א</B> בימים ההם, חלה חזקייהו למות; ויבוא אליו ישעיהו בן-אמוץ הנביא, ויאמר אליו כה-אמר יהוה צו לביתך--כי מת אתה, ולא תחיה. 
<B>לח,ב</B> ויסב חזקייהו פניו, אל-הקיר; ויתפלל, אל-יהוה. 
<B>לח,ג</B> ויאמר, אנה יהוה זכור-נא את אשר התהלכתי לפניך באמת ובלב שלם, והטוב בעיניך, עשיתי; ויבך חזקייהו, בכי גדול.  {ס}</P>

<P><B>לח,ד</B> ויהי, דבר-יהוה, אל-ישעיהו, לאמור. 
<B>לח,ה</B> הלוך ואמרת אל-חזקייהו, כה-אמר יהוה אלוהי דויד אביך, שמעתי את-תפילתך, ראיתי את-דמעתך; הנני יוסיף על-ימיך, חמש עשרה שנה. 
<B>לח,ו</B> ומכף מלך-אשור אצילך, ואת העיר הזאת; וגנותי, על-העיר הזאת. 
<B>לח,ז</B> וזה-לך האות, מאת יהוה, אשר יעשה יהוה, את-הדבר הזה אשר דיבר. 
<B>לח,ח</B> הנני משיב את-צל המעלות אשר ירדה במעלות אחז בשמש, אחרונית--עשר מעלות; ותשב השמש עשר מעלות, במעלות אשר ירדה.  {ס}</P>

<P><B>לח,ט</B> מכתב, לחזקייהו מלך-יהודה, בחלותו, ויחי מחולייו. 
<B>לח,י</B> אני אמרתי, בדמי ימיי אלכה--בשערי שאול; פוקדתי, יתר שנותיי. 
<B>לח,יא</B> אמרתי לא-אראה יה, יה בארץ החיים; לא-אביט אדם עוד, עם-יושבי חדל. 
<B>לח,יב</B> דורי, ניסע ונגלה מני--כאוהל רועי; קיפדתי כאורג חיי מדלה יבצעני, מיום עד-לילה תשלימני. 
<B>לח,יג</B> שיוויתי עד-בוקר כארי, כן ישבר כל-עצמותיי; מיום עד-לילה, תשלימני. 
<B>לח,יד</B> כסוס עגור כן אצפצף, אהגה כיונה; דלו עיניי למרום, אדוניי עשקה-לי עורבני. 
<B>לח,טו</B> מה-אדבר ואמר-לי, והוא עשה; אדדה כל-שנותיי, על-מר נפשי. 
<B>לח,טז</B> אדוניי, עליהם יחיו; ולכל-בהן חיי רוחי, ותחלימני והחיני. 
<B>לח,יז</B> הנה לשלום, מר-לי מר; ואתה חשקת נפשי, משחת בלי, כי השלכת אחרי גווך, כל-חטאיי. 
<B>לח,יח</B> כי לא שאול תודך, מוות יהללך; לא-ישברו יורדי-בור, אל-אמיתך. 
<B>לח,יט</B> חי חי הוא יודך, כמוני היום; אב לבנים, יודיע אל-אמיתך. 
<B>לח,כ</B> יהוה, להושיעני; ונגינותיי ננגן כל-ימי חיינו, על-בית יהוה. 
<B>לח,כא</B> ויאמר ישעיהו, ישאו דבלת תאנים; וימרחו על-השחין, ויחי. 
<B>לח,כב</B> ויאמר חזקייהו, מה אות:  כי אעלה, בית יהוה.  {ס}</P>

<P><B>לט,א</B> בעת ההיא שלח מרודך בלאדן בן-בלאדן מלך-בבל, ספרים ומנחה--אל-חזקייהו; וישמע, כי חלה ויחזק. 
<B>לט,ב</B> וישמח עליהם, חזקייהו, ויראם את-בית נכותו את-הכסף ואת-הזהב ואת-הבשמים ואת השמן הטוב ואת כל-בית כליו, ואת כל-אשר נמצא באוצרותיו:  לא-היה דבר, אשר לא-הראם חזקייהו בביתו--ובכל-ממשלתו.  {ס}</P>

<P><B>לט,ג</B> ויבוא ישעיהו הנביא, אל-המלך חזקייהו; ויאמר אליו מה אמרו האנשים האלה, ומאיין יבואו אליך, ויאמר חזקייהו, מארץ רחוקה באו אליי מבבל. 
<B>לט,ד</B> ויאמר, מה ראו בביתך; ויאמר חזקייהו, את כל-אשר בביתי ראו--לא-היה דבר אשר לא-הראיתים, באוצרותיי. 
<B>לט,ה</B> ויאמר ישעיהו, אל-חזקייהו:  שמע, דבר-יהוה צבאות. 
<B>לט,ו</B> הנה, ימים באים, ונישא כל-אשר בביתך ואשר אצרו אבותיך עד-היום הזה, בבל:  לא-ייוותר דבר, אמר יהוה. 
<B>לט,ז</B> ומבניך אשר ייצאו ממך, אשר תוליד--ייקחו; והיו, סריסים, בהיכל, מלך בבל. 
<B>לט,ח</B> ויאמר חזקייהו אל-ישעיהו, טוב דבר-יהוה אשר דיברת; ויאמר, כי יהיה שלום ואמת בימיי.  {פ}</P>

<P><B>מ,א</B> נחמו נחמו, עמי--יאמר, אלוהיכם. 
<B>מ,ב</B> דברו על-לב ירושלים, וקראו אליה--כי מלאה צבאה, כי נרצה עוונה:  כי לקחה מיד יהוה, כפליים בכל-חטאותיה.  {ס}</P>

<P><B>מ,ג</B> קול קורא--במדבר, פנו דרך יהוה; ישרו, בערבה, מסילה, לאלוהינו. 
<B>מ,ד</B> כל-גיא, יינשא, וכל-הר וגבעה, ישפלו; והיה העקוב למישור, והרכסים לבקעה. 
<B>מ,ה</B> ונגלה, כבוד יהוה; וראו כל-בשר יחדיו, כי פי יהוה דיבר.  {פ}</P>

<P><B>מ,ו</B> קול אומר קרא, ואמר מה אקרא; כל-הבשר חציר, וכל-חסדו כציץ השדה. 
<B>מ,ז</B> יבש חציר נבל ציץ, כי רוח יהוה נשבה בו; אכן חציר, העם. 
<B>מ,ח</B> יבש חציר, נבל ציץ; ודבר-אלוהינו, יקום לעולם.  {ס}</P>

<P><B>מ,ט</B> על הר-גבוה עלי-לך, מבשרת ציון, הרימי בכוח קולך, מבשרת ירושלים; הרימי, אל-תיראי, אמרי לערי יהודה, הנה אלוהיכם. 
<B>מ,י</B> הנה אדוניי יהוה בחזק יבוא, וזרועו מושלה לו; הנה שכרו איתו, ופעולתו לפניו. 
<B>מ,יא</B> כרועה, עדרו ירעה, בזרועו יקבץ טלאים, ובחיקו יישא; עלות, ינהל.  {ס}</P>

<P><B>מ,יב</B> מי-מדד בשועלו מים, ושמיים בזרת תיכן, וכל בשליש, עפר הארץ; ושקל בפלס הרים, וגבעות במאזניים. 
<B>מ,יג</B> מי-תיכן את-רוח, יהוה; ואיש, עצתו יודיענו. 
<B>מ,יד</B> את-מי נועץ ויבינהו, וילמדהו באורח משפט; וילמדהו דעת, ודרך תבונות יודיענו. 
<B>מ,טו</B> הן גויים כמר מדלי, וכשחק מאזניים נחשבו; הן איים, כדק ייטול. 
<B>מ,טז</B> ולבנון, אין די בער; וחייתו--אין די, עולה.  {פ}</P>

<P><B>מ,יז</B> כל-הגויים, כאין נגדו; מאפס ותוהו, נחשבו-לו. 
<B>מ,יח</B> ואל-מי, תדמיון אל; ומה-דמות, תערכו לו. 
<B>מ,יט</B> הפסל נסך חרש, וצורף בזהב ירקענו; ורתוקות כסף, צורף. 
<B>מ,כ</B> המסוכן תרומה, עץ לא-ירקב יבחר; חרש חכם יבקש-לו, להכין פסל לא יימוט.  {ס}</P>

<P><B>מ,כא</B> הלוא תדעו הלוא תשמעו, הלוא הוגד מראש לכם; הלוא, הבינותם, מוסדות, הארץ. 
<B>מ,כב</B> היושב על-חוג הארץ, ויושביה כחגבים; הנוטה כדוק שמיים, וימתחם כאוהל לשבת. 
<B>מ,כג</B> הנותן רוזנים, לאין; שופטי ארץ, כתוהו עשה. 
<B>מ,כד</B> אף בל-ניטעו, אף בל-זורעו--אף בל-שורש בארץ, גזעם; וגם-נשף בהם וייבשו, וסערה כקש תישאם.  {ס}</P>

<P><B>מ,כה</B> ואל-מי תדמיוני, ואשווה--יאמר, קדוש. 
<B>מ,כו</B> שאו-מרום עיניכם וראו מי-ברא אלה, המוציא במספר צבאם; לכולם, בשם יקרא, מרוב אונים ואמיץ כוח, איש לא נעדר.  {ס}</P>

<P><B>מ,כז</B> למה תאמר יעקוב, ותדבר ישראל:  נסתרה דרכי מיהוה, ומאלוהיי משפטי יעבור. 
<B>מ,כח</B> הלוא ידעת אם-לא שמעת, אלוהי עולם יהוה בורא קצות הארץ--לא ייעף, ולא ייגע:  אין חקר, לתבונתו. 
<B>מ,כט</B> נותן ליעף, כוח; ולאין אונים, עוצמה ירבה. 
<B>מ,ל</B> וייעפו נערים, וייגעו; ובחורים, כשול ייכשלו. 
<B>מ,לא</B> וקויי יהוה יחליפו כוח, יעלו אבר כנשרים; ירוצו ולא ייגעו, ילכו ולא ייעפו.  {ס}</P>

<P><B>מא,א</B> החרישו אליי איים, ולאומים יחליפו כוח; ייגשו אז ידברו, יחדיו למשפט נקרבה. 
<B>מא,ב</B> מי העיר ממזרח, צדק יקראהו לרגלו; ייתן לפניו גויים, ומלכים ירד--ייתן כעפר חרבו, כקש נידף קשתו. 
<B>מא,ג</B> ירדפם, יעבור שלום; אורח ברגליו, לא יבוא. 
<B>מא,ד</B> מי-פעל ועשה, קורא הדורות מראש:  אני יהוה ראשון, ואת-אחרונים אני-הוא. 
<B>מא,ה</B> ראו איים וייראו, קצות הארץ יחרדו; קרבו, ויאתיון. 
<B>מא,ו</B> איש את-ריעהו, יעזורו; ולאחיו, יאמר חזק. 
<B>מא,ז</B> ויחזק חרש את-צורף, מחליק פטיש את-הולם פעם; אומר לדבק טוב הוא, ויחזקהו במסמרים לא יימוט.  {ס}</P>

<P><B>מא,ח</B> ואתה ישראל עבדי, יעקוב אשר בחרתיך; זרע, אברהם אוהבי. 
<B>מא,ט</B> אשר החזקתיך מקצות הארץ, ומאציליה קראתיך; ואומר לך עבדי-אתה, בחרתיך ולא מאסתיך. 
<B>מא,י</B> אל-תירא כי עימך-אני, אל-תשתע כי-אני אלוהיך; אימצתיך, אף-עזרתיך--אף-תמכתיך, בימין צדקי. 
<B>מא,יא</B> הן יבושו וייכלמו, כול הנחרים בך; יהיו כאין ויאבדו, אנשי ריבך. 
<B>מא,יב</B> תבקשם ולא תמצאם, אנשי מצותך; יהיו כאין וכאפס, אנשי מלחמתך. 
<B>מא,יג</B> כי, אני יהוה אלוהיך--מחזיק ימינך; האומר לך אל-תירא, אני עזרתיך.  {ס}</P>

<P><B>מא,יד</B> אל-תיראי תולעת יעקוב, מתי ישראל; אני עזרתיך נאום-יהוה, וגואלך קדוש ישראל. 
<B>מא,טו</B> הנה שמתיך, למורג חרוץ חדש--בעל, פיפייות; תדוש הרים ותדוק, וגבעות כמוץ תשים. 
<B>מא,טז</B> תזרם ורוח תישאם, וסערה תפיץ אותם; ואתה תגיל ביהוה, בקדוש ישראל תתהלל.  {ס}</P>

<P><B>מא,יז</B> העניים והאביונים מבקשים מים, ואין--לשונם, בצמא נשתה; אני יהוה אענם, אלוהי ישראל לא אעזבם. 
<B>מא,יח</B> אפתח על-שפיים נהרות, ובתוך בקעות מעיינות; אשים מדבר לאגם-מים, וארץ צייה למוצאי מים. 
<B>מא,יט</B> אתן במדבר ארז שיטה, והדס ועץ שמן; אשים בערבה, ברוש תדהר ותאשור--יחדיו. 
<B>מא,כ</B> למען יראו ויידעו, וישימו וישכילו יחדיו--כי יד-יהוה, עשתה זאת; וקדוש ישראל, בראה.  {פ}</P>

<P><B>מא,כא</B> קרבו ריבכם, יאמר יהוה; הגישו, עצומותיכם, יאמר, מלך יעקוב. 
<B>מא,כב</B> יגישו ויגידו לנו, את אשר תקרינה; הראשונות מה הנה, הגידו ונשימה ליבנו ונדעה אחריתן, או הבאות, השמיעונו. 
<B>מא,כג</B> הגידו, האותייות לאחור, ונדעה, כי אלוהים אתם; אף-תיטיבו ותרעו, ונשתעה ונראה יחדיו. 
<B>מא,כד</B> הן-אתם מאיין, ופועלכם מאפע; תועבה, יבחר בכם.  {פ}</P>

<P><B>מא,כה</B> העירותי מצפון ויאת, ממזרח-שמש יקרא בשמי; ויבוא סגנים כמו-חומר, וכמו יוצר ירמוס-טיט. 
<B>מא,כו</B> מי-הגיד מראש ונדעה, ומלפנים ונאמר צדיק; אף אין-מגיד, אף אין משמיע--אף אין-שומע, אמריכם. 
<B>מא,כז</B> ראשון לציון, הנה הנם; ולירושלים, מבשר אתן. 
<B>מא,כח</B> וארא ואין איש, ומאלה ואין יועץ; ואשאלם, וישיבו דבר. 
<B>מא,כט</B> הן כולם, אוון אפס מעשיהם; רוח ותוהו, נסכיהם.  {פ}</P>

<P><B>מב,א</B> הן עבדי אתמוך-בו, בחירי רצתה נפשי; נתתי רוחי עליו, משפט לגויים יוציא. 
<B>מב,ב</B> לא יצעק, ולא יישא; ולא-ישמיע בחוץ, קולו. 
<B>מב,ג</B> קנה רצוץ לא ישבור, ופשתה כהה לא יכבנה; לאמת, יוציא משפט. 
<B>מב,ד</B> לא יכהה ולא ירוץ, עד-ישים בארץ משפט; ולתורתו, איים ייחלו.  {פ}</P>

<P><B>מב,ה</B> כה-אמר האל יהוה, בורא השמיים ונוטהם, רוקע הארץ, וצאצאיה; נותן נשמה לעם עליה, ורוח להולכים בה. 
<B>מב,ו</B> אני יהוה קראתיך בצדק, ואחזק בידך; ואצורך, ואתנך לברית עם--לאור גויים. 
<B>מב,ז</B> לפקוח, עיניים עיוורות; להוציא ממסגר אסיר, מבית כלא יושבי חושך. 
<B>מב,ח</B> אני יהוה, הוא שמי; וכבודי לאחר לא-אתן, ותהילתי לפסילים. 
<B>מב,ט</B> הראשונות, הנה-באו; וחדשות אני מגיד, בטרם תצמחנה אשמיע אתכם.  {פ}</P>

<P><B>מב,י</B> שירו ליהוה שיר חדש, תהילתו מקצה הארץ; יורדי הים ומלואו, איים ויושביהם. 
<B>מב,יא</B> ישאו מדבר ועריו, חצרים תשב קדר; ירונו יושבי סלע, מראש הרים יצווחו. 
<B>מב,יב</B> ישימו ליהוה, כבוד; ותהילתו, באיים יגידו. 
<B>מב,יג</B> יהוה כגיבור ייצא, כאיש מלחמות יעיר קנאה; יריע, אף-יצריח--על-אויביו, יתגבר.  {ס}</P>

<P><B>מב,יד</B> החשיתי, מעולם--אחריש, אתאפק; כיולדה אפעה, אשום ואשאף יחד. 
<B>מב,טו</B> אחריב הרים וגבעות, וכל-עשבם אוביש; ושמתי נהרות לאיים, ואגמים אוביש. 
<B>מב,טז</B> והולכתי עיוורים, בדרך לא ידעו--בנתיבות לא-ידעו, אדריכם; אשים מחשך לפניהם לאור, ומעקשים למישור--אלה הדברים, עשיתים ולא עזבתים. 
<B>מב,יז</B> נסוגו אחור יבושו בושת, הבוטחים בפסל; האומרים למסכה, אתם אלוהינו.  {פ}</P>

<P><B>מב,יח</B> החירשים, שמעו; והעיוורים, הביטו לראות. 
<B>מב,יט</B> מי עיוור כי אם-עבדי, וחירש כמלאכי אשלח; מי עיוור כמשולם, ועיוור כעבד יהוה. 
<B>מב,כ</B> ראות רבות, ולא תשמור; פקוח אוזניים, ולא ישמע. 
<B>מב,כא</B> יהוה חפץ, למען צדקו; יגדיל תורה, ויאדיר. 
<B>מב,כב</B> והוא, עם-בזוז ושסוי, הפח בחורים כולם, ובבתי כלאים הוחבאו; היו לבז ואין מציל, משיסה ואין-אומר השב. 
<B>מב,כג</B> מי בכם, יאזין זאת; יקשיב וישמע, לאחור. 
<B>מב,כד</B> מי-נתן למשיסה יעקוב וישראל לבוזזים, הלוא יהוה:  זו, חטאנו לו, ולא-אבו בדרכיו הלוך, ולא שמעו בתורתו. 
<B>מב,כה</B> וישפוך עליו חמה אפו, ועזוז מלחמה; ותלהטהו מסביב ולא ידע, ותבער-בו ולא-ישים על-לב. 
<B>מג,א</B> ועתה כה-אמר יהוה, בוראך יעקוב, ויוצרך, ישראל:  אל-תירא כי גאלתיך, קראתי בשמך לי-אתה. 
<B>מג,ב</B> כי-תעבור במים איתך-אני, ובנהרות לא ישטפוך:  כי-תלך במו-אש לא תיכווה, ולהבה לא תבער-בך. 
<B>מג,ג</B> כי, אני יהוה אלוהיך, קדוש ישראל, מושיעך; נתתי כופרך מצריים, כוש וסבא תחתיך. 
<B>מג,ד</B> מאשר יקרת בעיניי נכבדת, ואני אהבתיך; ואתן אדם תחתיך, ולאומים תחת נפשך. 
<B>מג,ה</B> אל-תירא, כי איתך-אני:  ממזרח אביא זרעך, וממערב אקבצך. 
<B>מג,ו</B> אומר לצפון תני, ולתימן אל-תכלאי; הביאי בניי מרחוק, ובנותיי מקצה הארץ. 
<B>מג,ז</B> כל הנקרא בשמי, ולכבודי בראתיו:  יצרתיו, אף-עשיתיו. 
<B>מג,ח</B> הוציא עם-עיוור, ועיניים יש; וחירשים, ואוזניים למו. 
<B>מג,ט</B> כל-הגויים נקבצו יחדיו, ויאספו לאומים--מי בהם יגיד זאת, וראשונות ישמיעונו; ייתנו עדיהם ויצדקו, וישמעו ויאמרו אמת. 
<B>מג,י</B> אתם עדיי נאום-יהוה, ועבדי אשר בחרתי:  למען תדעו ותאמינו לי ותבינו, כי-אני הוא--לפניי לא-נוצר אל, ואחריי לא יהיה.  {ס}</P>

<P><B>מג,יא</B> אנוכי אנוכי, יהוה; ואין מבלעדיי, מושיע. 
<B>מג,יב</B> אנוכי הגדתי והושעתי, והשמעתי--ואין בכם, זר; ואתם עדיי נאום-יהוה, ואני-אל. 
<B>מג,יג</B> גם-מיום אני הוא, ואין מידי מציל; אפעל, ומי ישיבנה.  {ס}</P>

<P><B>מג,יד</B> כה-אמר יהוה גואלכם, קדוש ישראל:  למענכם שילחתי בבלה, והורדתי בריחים כולם, וכשדים, באונייות רינתם. 
<B>מג,טו</B> אני יהוה, קדושכם; בורא ישראל, מלככם.  {ס}</P>

<P><B>מג,טז</B> כה אמר יהוה, הנותן בים דרך, ובמים עזים, נתיבה. 
<B>מג,יז</B> המוציא רכב-וסוס, חיל ועיזוז; יחדיו ישכבו בל-יקומו, דעכו כפשתה כבו. 
<B>מג,יח</B> אל-תזכרו, ראשונות; וקדמונייות, אל-תתבוננו. 
<B>מג,יט</B> הנני עושה חדשה עתה תצמח, הלוא תדעוה; אף אשים במדבר דרך, בישימון נהרות. 
<B>מג,כ</B> תכבדני חית השדה, תנים ובנות יענה:  כי-נתתי במדבר מים, נהרות בישימון, להשקות, עמי בחירי. 
<B>מג,כא</B> עם-זו יצרתי לי, תהילתי יספרו.  {ס}</P>

<P><B>מג,כב</B> ולא-אותי קראת, יעקוב:  כי-יגעת בי, ישראל. 
<B>מג,כג</B> לא-הבאת לי שה עולותיך, וזבחיך לא כיבדתני; לא העבדתיך במנחה, ולא הוגעתיך בלבונה. 
<B>מג,כד</B> לא-קנית לי בכסף קנה, וחלב זבחיך לא הרוויתני; אך, העבדתני בחטאותיך, הוגעתני, בעוונותיך. 
<B>מג,כה</B> אנוכי אנוכי הוא מוחה פשעיך, למעני:  וחטאותיך, לא אזכור. 
<B>מג,כו</B> הזכירני, נישפטה יחד; ספר אתה, למען תצדק. 
<B>מג,כז</B> אביך הראשון, חטא; ומליציך, פשעו בי. 
<B>מג,כח</B> ואחלל, שרי קודש; ואתנה לחרם יעקוב, וישראל לגידופים.  {פ}</P>

<P><B>מד,א</B> ועתה שמע, יעקוב עבדי; וישראל, בחרתי בו. 
<B>מד,ב</B> כה-אמר יהוה עושך ויוצרך מבטן, יעזרך:  אל-תירא עבדי יעקוב, וישורון בחרתי בו. 
<B>מד,ג</B> כי אצוק-מים על-צמא, ונוזלים על-יבשה; אצוק רוחי על-זרעך, וברכתי על-צאצאיך. 
<B>מד,ד</B> וצמחו, בבין חציר, כערבים, על-יבלי-מים. 
<B>מד,ה</B> זה יאמר ליהוה אני, וזה יקרא בשם-יעקוב; וזה, יכתוב ידו ליהוה, ובשם ישראל, יכנה.  {פ}</P>

<P><B>מד,ו</B> כה-אמר יהוה מלך-ישראל וגואלו, יהוה צבאות:  אני ראשון ואני אחרון, ומבלעדיי אין אלוהים. 
<B>מד,ז</B> ומי-כמוני יקרא, ויגידהא ויערכהא לי, משומי, עם-עולם; ואותייות ואשר תבואנה, יגידו למו. 
<B>מד,ח</B> אל-תפחדו, ואל-תרהו--הלוא מאז השמעתיך והגדתי, ואתם עדיי; היש אלוה מבלעדיי, ואין צור בל-ידעתי. 
<B>מד,ט</B> יוצרי-פסל כולם תוהו, וחמודיהם בל-יועילו; ועדיהם המה, בל-יראו ובל-יידעו--למען יבושו. 
<B>מד,י</B> מי-יצר אל, ופסל נסך--לבלתי, הועיל. 
<B>מד,יא</B> הן כל-חבריו יבושו, וחרשים המה מאדם; יתקבצו כולם יעמודו, יפחדו יבושו יחד. 
<B>מד,יב</B> חרש ברזל, מעצד, ופעל בפחם, ובמקבות ייצרהו; ויפעלהו, בזרוע כוחו--גם-רעב ואין כוח, לא-שתה מים וייעף. 
<B>מד,יג</B> חרש עצים, נטה קו, יתארהו בשרד, יעשהו במקצועות ובמחוגה יתוארהו; ויעשהו כתבנית איש, כתפארת אדם לשבת בית. 
<B>מד,יד</B> לכרות-לו ארזים--וייקח תרזה ואלון, ויאמץ-לו בעצי-יער; נטע אורן, וגשם יגדל. 
<B>מד,טו</B> והיה לאדם, לבער, וייקח מהם ויחם, אף-ישיק ואפה לחם; אף-יפעל-אל וישתחו, עשהו פסל ויסגוד-למו. 
<B>מד,טז</B> חצייו, שרף במו-אש, על-חצייו בשר יאכל, יצלה צלי וישבע; אף-יחום ויאמר האח, חמותי ראיתי אור. 
<B>מד,יז</B> ושאריתו, לאל עשה לפסלו; יסגוד-לו וישתחו, ויתפלל אליו, ויאמר הצילני, כי אלי אתה. 
<B>מד,יח</B> לא ידעו, ולא יבינו:  כי טח מראות עיניהם, מהשכיל ליבותם. 
<B>מד,יט</B> ולא-ישיב אל-ליבו, ולא דעת ולא-תבונה לאמור, חצייו שרפתי במו-אש ואף אפיתי על-גחליו לחם, אצלה בשר ואוכל; ויתרו לתועבה אעשה, לבול עץ אסגוד. 
<B>מד,כ</B> רועה אפר, לב הותל הטהו; ולא-יציל את-נפשו ולא יאמר, הלוא שקר בימיני.  {ס}</P>

<P><B>מד,כא</B> זכור-אלה יעקוב, וישראל כי עבדי-אתה; יצרתיך עבד-לי אתה, ישראל לא תינשני. 
<B>מד,כב</B> מחיתי כעב פשעיך, וכענן חטאותיך; שובה אליי, כי גאלתיך. 
<B>מד,כג</B> רונו שמיים כי-עשה יהוה, הריעו תחתייות ארץ, פצחו הרים רינה, יער וכל-עץ בו:  כי-גאל יהוה יעקוב, ובישראל יתפאר.  {ס}</P>

<P><B>מד,כד</B> כה-אמר יהוה גואלך, ויוצרך מבטן:  אנוכי יהוה, עושה כול--נוטה שמיים לבדי, רוקע הארץ מאיתי. 
<B>מד,כה</B> מפר אותות בדים, וקוסמים יהולל; משיב חכמים אחור, ודעתם יסכל. 
<B>מד,כו</B> מקים דבר עבדו, ועצת מלאכיו ישלים; האומר לירושלים תושב, ולערי יהודה תיבנינה, וחורבותיה, אקומם. 
<B>מד,כז</B> האומר לצולה, חורבי; ונהרותייך, אוביש. 
<B>מד,כח</B> האומר לכורש רועי, וכל-חפצי ישלים; ולאמור לירושלים תיבנה, והיכל תיווסד.  {פ}</P>

<P><B>מה,א</B> כה-אמר יהוה, למשיחו לכורש אשר-החזקתי בימינו לרד-לפניו גויים, ומותני מלכים, אפתח--לפתוח לפניו דלתיים, ושערים לא ייסגרו. 
<B>מה,ב</B> אני לפניך אלך, והדורים איישר; דלתות נחושה אשבר, ובריחי ברזל אגדע. 
<B>מה,ג</B> ונתתי לך אוצרות חושך, ומטמוני מסתרים:  למען תדע, כי-אני יהוה הקורא בשמך--אלוהי ישראל. 
<B>מה,ד</B> למען עבדי יעקוב, וישראל בחירי; ואקרא לך בשמך, אכנך ולא ידעתני. 
<B>מה,ה</B> אני יהוה ואין עוד, זולתי אין אלוהים; אאזרך, ולא ידעתני. 
<B>מה,ו</B> למען יידעו, ממזרח-שמש וממערבה, כי-אפס, בלעדיי:  אני יהוה, ואין עוד. 
<B>מה,ז</B> יוצר אור ובורא חושך, עושה שלום ובורא רע; אני יהוה, עושה כל-אלה.  {פ}</P>

<P><B>מה,ח</B> הרעיפו שמיים ממעל, ושחקים ייזלו-צדק; תפתח-ארץ ויפרו-ישע, וצדקה תצמיח יחד--אני יהוה, בראתיו.  {ס}</P>

<P><B>מה,ט</B> הוי, רב את-יוצרו--חרש, את-חרשי אדמה; היאמר חומר ליוצרו מה-תעשה, ופועלך אין-ידיים לו.  {ס}</P>

<P><B>מה,י</B> הוי אומר לאב, מה-תוליד; ולאישה, מה-תחילין.  {ס}</P>

<P><B>מה,יא</B> כה-אמר יהוה קדוש ישראל, ויוצרו:  האותייות שאלוני, על-בניי ועל-פועל ידיי תצווני. 
<B>מה,יב</B> אנוכי עשיתי ארץ, ואדם עליה בראתי; אני, ידיי נטו שמיים, וכל-צבאם, ציוויתי. 
<B>מה,יג</B> אנוכי העירותיהו בצדק, וכל-דרכיו איישר; הוא-יבנה עירי, וגלותי ישלח--לא במחיר ולא בשוחד, אמר יהוה צבאות.  {ס}</P>

<P><B>מה,יד</B> כה אמר יהוה, יגיע מצריים וסחר-כוש וסבאים אנשי מידה, עלייך יעבורו ולך יהיו, אחרייך ילכו בזיקים יעבורו; ואלייך ישתחוו אלייך יתפללו, אך בך אל ואין עוד אפס אלוהים. 
<B>מה,טו</B> אכן, אתה אל מסתתר--אלוהי ישראל, מושיע. 
<B>מה,טז</B> בושו וגם-נכלמו, כולם:  יחדיו הלכו בכלימה, חרשי צירים. 
<B>מה,יז</B> ישראל נושע ביהוה, תשועת עולמים:  לא-תבושו ולא-תיכלמו, עד-עולמי עד.  {פ}</P>

<P><B>מה,יח</B> כי כה אמר-יהוה בורא השמיים הוא האלוהים, יוצר הארץ ועושה הוא כוננה--לא-תוהו בראה, לשבת יצרה; אני יהוה, ואין עוד. 
<B>מה,יט</B> לא בסתר דיברתי, במקום ארץ חושך--לא אמרתי לזרע יעקוב, תוהו בקשוני; אני יהוה דובר צדק, מגיד מישרים. 
<B>מה,כ</B> היקבצו ובואו התנגשו יחדיו, פליטי הגויים; לא ידעו, הנושאים את-עץ פסלם, ומתפללים, אל-אל לא יושיע. 
<B>מה,כא</B> הגידו והגישו, אף ייוועצו יחדיו:  מי השמיע זאת מקדם מאז הגידה, הלוא אני יהוה ואין-עוד אלוהים מבלעדיי--אל-צדיק ומושיע, אין זולתי. 
<B>מה,כב</B> פנו-אליי והיוושעו, כל-אפסי-ארץ:  כי אני-אל, ואין עוד. 
<B>מה,כג</B> בי נשבעתי--יצא מפי צדקה דבר, ולא ישוב:  כי-לי תכרע כל-ברך, תישבע כל-לשון. 
<B>מה,כד</B> אך ביהוה לי אמר, צדקות ועוז; עדיו יבוא ויבושו, כול הנחרים בו. 
<B>מה,כה</B> ביהוה יצדקו ויתהללו, כל-זרע ישראל. 
<B>מו,א</B> כרע בל, קורס נבו--היו עצביהם, לחיה ולבהמה; נשואותיכם עמוסות, משא לעייפה. 
<B>מו,ב</B> קרסו כרעו יחדיו, לא יכלו מלט משא; ונפשם, בשבי הלכה.  {פ}</P>

<P><B>מו,ג</B> שמעו אליי בית יעקוב, וכל-שארית בית ישראל--העמוסים, מני-בטן, הנשואים, מני-רחם. 
<B>מו,ד</B> ועד-זקנה אני הוא, ועד-שיבה אני אסבול; אני עשיתי ואני אשא, ואני אסבול ואמלט.  {ס}</P>

<P><B>מו,ה</B> למי תדמיוני, ותשוו; ותמשילוני, ונדמה. 
<B>מו,ו</B> הזלים זהב מכיס, וכסף בקנה ישקולו; ישכרו צורף ויעשהו אל, יסגדו אף-ישתחוו. 
<B>מו,ז</B> יישאוהו על-כתף יסבלוהו ויניחוהו תחתיו, ויעמוד--ממקומו, לא ימיש; אף-יצעק אליו ולא יענה, מצרתו לא יושיענו.  {ס}</P>

<P><B>מו,ח</B> זכרו-זאת, והתאוששו; השיבו פושעים, על-לב. 
<B>מו,ט</B> זכרו ראשונות, מעולם:  כי אנוכי אל ואין עוד, אלוהים ואפס כמוני. 
<B>מו,י</B> מגיד מראשית אחרית, ומקדם אשר לא-נעשו; אומר עצתי תקום, וכל-חפצי אעשה. 
<B>מו,יא</B> קורא ממזרח עיט, מארץ מרחק איש עצתי; אף-דיברתי, אף-אביאנה--יצרתי, אף-אעשנה.  {ס}</P>

<P><B>מו,יב</B> שמעו אליי, אבירי לב--הרחוקים, מצדקה. 
<B>מו,יג</B> קירבתי צדקתי לא תרחק, ותשועתי לא תאחר; ונתתי בציון תשועה, לישראל תפארתי.  {ס}</P>

<P><B>מז,א</B> רדי ושבי על-עפר, בתולת בת-בבל--שבי-לארץ אין-כיסא, בת-כשדים:  כי לא תוסיפי יקראו-לך, רכה וענוגה. 
<B>מז,ב</B> קחי ריחיים, וטחני קמח; גלי צמתך חשפי-שובל גלי-שוק, עברי נהרות. 
<B>מז,ג</B> תיגל, ערוותך--גם תיראה, חרפתך; נקם אקח, ולא אפגע אדם.  {פ}</P>

<P><B>מז,ד</B> גואלנו, יהוה צבאות שמו--קדוש, ישראל. 
<B>מז,ה</B> שבי דומם ובואי בחושך, בת-כשדים:  כי לא תוסיפי יקראו-לך, גברת ממלכות. 
<B>מז,ו</B> קצפתי על-עמי, חיללתי נחלתי, ואתנם, בידך; לא-שמת להם, רחמים--על-זקן, הכבדת עולך מאוד. 
<B>מז,ז</B> ותאמרי, לעולם אהיה גברת--עד לא-שמת אלה על-ליבך, לא זכרת אחריתה.  {פ}</P>

<P><B>מז,ח</B> ועתה שמעי-זאת עדינה, היושבת לבטח, האומרה בלבבה, אני ואפסי עוד; לא אשב אלמנה, ולא אדע שכול. 
<B>מז,ט</B> ותבואנה לך שתי-אלה רגע ביום אחד, שכול ואלמון; כתומם, באו עלייך, ברוב כשפייך, בעוצמת חברייך מאוד. 
<B>מז,י</B> ותבטחי ברעתך, אמרת אין רואני--חכמתך ודעתך, היא שובבתך; ותאמרי בליבך, אני ואפסי עוד. 
<B>מז,יא</B> ובא עלייך רעה, לא תדעי שחרה, ותיפול עלייך הווה, לא תוכלי כפרה; ותבוא עלייך פתאום שואה, לא תדעי. 
<B>מז,יב</B> עמדי-נא בחברייך וברוב כשפייך, באשר יגעת מנעורייך; אוליי תוכלי הועיל, אוליי תערוצי. 
<B>מז,יג</B> נלאית, ברוב עצתייך; יעמדו-נא ויושיעוך הוברי שמיים, החוזים בכוכבים, מודיעים לחודשים, מאשר יבואו עלייך. 
<B>מז,יד</B> הנה היו כקש אש שרפתם, לא-יצילו את-נפשם מיד להבה; אין-גחלת לחמם, אור לשבת נגדו. 
<B>מז,טו</B> כן היו-לך, אשר יגעת; סוחרייך מנעורייך, איש לעברו תעו--אין, מושיעך.  {ס}</P>

<P><B>מח,א</B> שמעו-זאת בית-יעקוב, הנקראים בשם ישראל, וממי יהודה, יצאו; הנשבעים בשם יהוה, ובאלוהי ישראל יזכירו--לא באמת, ולא בצדקה. 
<B>מח,ב</B> כי-מעיר הקודש נקראו, ועל-אלוהי ישראל נסמכו:  יהוה צבאות, שמו.  {ס}</P>

<P><B>מח,ג</B> הראשונות מאז הגדתי, ומפי יצאו ואשמיעם; פתאום עשיתי, ותבואנה. 
<B>מח,ד</B> מדעתי, כי קשה אתה; וגיד ברזל עורפך, ומצחך נחושה. 
<B>מח,ה</B> ואגיד לך מאז, בטרם תבוא השמעתיך--פן-תאמר עוצבי עשם, ופסלי ונסכי ציוום. 
<B>מח,ו</B> שמעת חזה כולה, ואתם הלוא תגידו:  השמעתיך חדשות מעתה, ונצורות ולא ידעתם. 
<B>מח,ז</B> עתה נבראו ולא מאז, ולפני-יום ולא שמעתם--פן-תאמר, הנה ידעתין. 
<B>מח,ח</B> גם לא-שמעת, גם לא ידעת--גם, מאז לא-פיתחה אוזנך:  כי ידעתי בגוד תבגוד, ופושע מבטן קורא לך. 
<B>מח,ט</B> למען שמי אאריך אפי, ותהילתי אחטום-לך--לבלתי, הכריתך. 
<B>מח,י</B> הנה צרפתיך, ולא בכסף; בחרתיך, בכור עוני. 
<B>מח,יא</B> למעני למעני אעשה, כי איך ייחל; וכבודי, לאחר לא-אתן.  {פ}</P>

<P><B>מח,יב</B> שמע אליי יעקוב, וישראל מקוראי:  אני-הוא אני ראשון, אף אני אחרון. 
<B>מח,יג</B> אף-ידי יסדה ארץ, וימיני טיפחה שמיים; קורא אני אליהם, יעמדו יחדיו. 
<B>מח,יד</B> היקבצו כולכם ושמעו, מי בהם הגיד את-אלה; יהוה אהבו--יעשה חפצו בבבל, וזרועו כשדים. 
<B>מח,טו</B> אני אני דיברתי, אף-קראתיו; הביאותיו, והצליח דרכו. 
<B>מח,טז</B> קרבו אליי שמעו-זאת, לא מראש בסתר דיברתי--מעת היותה, שם אני; ועתה, אדוניי יהוה שלחני--ורוחו.  {פ}</P>

<P><B>מח,יז</B> כה-אמר יהוה גואלך, קדוש ישראל:  אני יהוה אלוהיך מלמדך להועיל, מדריכך בדרך תלך. 
<B>מח,יח</B> לו הקשבת, למצוותיי; ויהי כנהר שלומך, וצדקתך כגלי הים. 
<B>מח,יט</B> ויהי כחול זרעך, וצאצאי מעיך כמעותיו; לא-ייכרת ולא-יישמד שמו, מלפניי.  {ס}</P>

<P><B>מח,כ</B> צאו מבבל, ברחו מכשדים, בקול רינה הגידו השמיעו זאת, הוציאוה עד-קצה הארץ; אמרו, גאל יהוה עבדו יעקוב. 
<B>מח,כא</B> ולא צמאו, בחורבות הוליכם--מים מצור, הזיל למו; ויבקע-צור--ויזובו, מים. 
<B>מח,כב</B> אין שלום, אמר יהוה לרשעים.  {פ}</P>

<P><B>מט,א</B> שמעו איים אליי, והקשיבו לאומים מרחוק; יהוה מבטן קראני, ממעי אימי הזכיר שמי. 
<B>מט,ב</B> וישם פי כחרב חדה, בצל ידו החביאני; וישימני לחץ ברור, באשפתו הסתירני. 
<B>מט,ג</B> ויאמר לי, עבדי-אתה--ישראל, אשר-בך אתפאר. 
<B>מט,ד</B> ואני אמרתי לריק יגעתי, לתוהו והבל כוחי כיליתי; אכן משפטי את-יהוה, ופעולתי את-אלוהיי.  {ס}</P>

<P><B>מט,ה</B> ועתה אמר יהוה, יוצרי מבטן לעבד לו, לשובב יעקוב אליו, וישראל לו ייאסף; ואיכבד בעיני יהוה, ואלוהיי היה עוזי. 
<B>מט,ו</B> ויאמר, נקל מהיותך לי עבד, להקים את-שבטי יעקוב, ונצורי ישראל להשיב; ונתתיך לאור גויים, להיות ישועתי עד-קצה הארץ.  {ס}</P>

<P><B>מט,ז</B> כה אמר-יהוה גואל ישראל קדושו, לבזה-נפש למתעב גוי לעבד מושלים, מלכים יראו וקמו, שרים וישתחוו--למען יהוה אשר נאמן, קדוש ישראל ויבחרך.  {ס}</P>

<P><B>מט,ח</B> כה אמר יהוה, בעת רצון עניתיך, וביום ישועה, עזרתיך; ואצורך, ואתנך לברית עם, להקים ארץ, להנחיל נחלות שוממות. 
<B>מט,ט</B> לאמור לאסורים צאו, לאשר בחושך היגלו; על-דרכים ירעו, ובכל-שפיים מרעיתם. 
<B>מט,י</B> לא ירעבו ולא יצמאו, ולא-יכם שרב ושמש:  כי-מרחמם ינהגם, ועל-מבועי מים ינהלם. 
<B>מט,יא</B> ושמתי כל-הריי, לדרך; ומסילותיי, ירומון. 
<B>מט,יב</B> הנה-אלה, מרחוק יבואו; והנה-אלה מצפון ומים, ואלה מארץ סינים. 
<B>מט,יג</B> רונו שמיים וגילי ארץ, ופצחו הרים רינה:  כי-ניחם יהוה עמו, וענייו ירחם.  {ס}</P>

<P><B>מט,יד</B> ותאמר ציון, עזבני יהוה; ואדוניי, שכחני. 
<B>מט,טו</B> התשכח אישה עולה, מרחם בן-בטנה; גם-אלה תשכחנה, ואנוכי לא אשכחך. 
<B>מט,טז</B> הן על-כפיים, חקותיך; חומותייך נגדי, תמיד. 
<B>מט,יז</B> מיהרו, בנייך; מהרסייך ומחריבייך, ממך ייצאו. 
<B>מט,יח</B> שאי-סביב עינייך וראי, כולם נקבצו באו-לך; חי-אני נאום-יהוה, כי כולם כעדי תלבשי, ותקשרים, ככלה. 
<B>מט,יט</B> כי חורבותייך ושוממותייך, וארץ הריסותך:  כי עתה תצרי מיושב, ורחקו מבלעייך. 
<B>מט,כ</B> עוד יאמרו באוזנייך, בני שיכולייך:  צר-לי המקום, גשה-לי ואשבה. 
<B>מט,כא</B> ואמרת בלבבך, מי ילד-לי את-אלה, ואני שכולה, וגלמודה; גולה וסורה, ואלה מי גידל--הן אני נשארתי לבדי, אלה איפה הם.  {פ}</P>

<P><B>מט,כב</B> כה-אמר אדוניי יהוה, הנה אשא אל-גויים ידי, ואל-עמים, ארים ניסי; והביאו בנייך בחוצן, ובנותייך על-כתף תינשאנה. 
<B>מט,כג</B> והיו מלכים אומנייך, ושרותיהם מיניקותייך--אפיים ארץ ישתחוו לך, ועפר רגלייך ילחכו; וידעת כי-אני יהוה, אשר לא-יבושו קוויי.  {ס}</P>

<P><B>מט,כד</B> היוקח מגיבור, מלקוח; ואם-שבי צדיק, יימלט.  {ס}</P>

<P><B>מט,כה</B> כי-כה אמר יהוה, גם-שבי גיבור יוקח, ומלקוח עריץ, יימלט; ואת-יריבך אנוכי אריב, ואת-בנייך אנוכי אושיע. 
<B>מט,כו</B> והאכלתי את-מונייך את-בשרם, וכעסיס דמם ישכרון; וידעו כל-בשר, כי אני יהוה מושיעך, וגואלך, אביר יעקוב.  {ס}</P>

<P><B>נ,א</B> כה אמר יהוה, אי זה ספר כריתות אימכם אשר שילחתיה, או מי מנושיי, אשר-מכרתי אתכם לו; הן בעוונותיכם נמכרתם, ובפשעיכם שולחה אימכם. 
<B>נ,ב</B> מדוע באתי ואין איש, קראתי ואין עונה--הקצור קצרה ידי מפדות, ואם-אין-בי כוח להציל; הן בגערתי אחריב ים, אשים נהרות מדבר, תבאש דגתם מאין מים, ותמות בצמא. 
<B>נ,ג</B> אלביש שמיים, קדרות; ושק, אשים כסותם.  {פ}</P>

<P><B>נ,ד</B> אדוניי יהוה, נתן לי לשון לימודים, לדעת לעות את-יעף, דבר; יעיר בבוקר בבוקר, יעיר לי אוזן, לשמוע, כלימודים. 
<B>נ,ה</B> אדוניי יהוה פתח-לי אוזן, ואנוכי לא מריתי:  אחור, לא נסוגותי. 
<B>נ,ו</B> גווי נתתי למכים, ולחיי למורטים; פניי לא הסתרתי, מכלימות ורוק. 
<B>נ,ז</B> ואדוניי יהוה יעזור-לי, על-כן לא נכלמתי; על-כן שמתי פניי, כחלמיש, ואדע, כי-לא אבוש. 
<B>נ,ח</B> קרוב, מצדיקי--מי-יריב איתי, נעמדה יחד; מי-בעל משפטי, ייגש אליי. 
<B>נ,ט</B> הן אדוניי יהוה יעזור-לי, מי-הוא ירשיעני; הן כולם כבגד יבלו, עש יאכלם.  {ס}</P>

<P><B>נ,י</B> מי בכם ירא יהוה, שומע בקול עבדו--אשר הלך חשכים, ואין נוגה לו, יבטח בשם יהוה, ויישען באלוהיו.  {ס}</P>

<P><B>נ,יא</B> הן כלכם קודחי אש, מאזרי זיקות; לכו באור אשכם, ובזיקות ביערתם--מידי הייתה-זאת לכם, למעצבה תשכבון.  {ס}</P>

<P><B>נא,א</B> שמעו אליי רודפי צדק, מבקשי יהוה; הביטו אל-צור חוצבתם, ואל-מקבת בור נוקרתם. 
<B>נא,ב</B> הביטו אל-אברהם אביכם, ואל-שרה תחוללכם:  כי-אחד קראתיו, ואברכהו וארבהו. 
<B>נא,ג</B> כי-ניחם יהוה ציון, ניחם כל-חורבותיה, וישם מדברה כעדן, וערבתה כגן-יהוה; ששון ושמחה יימצא בה, תודה וקול זמרה.  {ס}</P>

<P><B>נא,ד</B> הקשיבו אליי עמי, ולאומי אליי האזינו:  כי תורה, מאיתי תצא, ומשפטי, לאור עמים ארגיע. 
<B>נא,ה</B> קרוב צדקי יצא ישעי, וזרועיי עמים ישפוטו; אליי איים יקוו, ואל-זרועי ייחלון. 
<B>נא,ו</B> שאו לשמיים עיניכם והביטו אל-הארץ מתחת, כי-שמיים כעשן נמלחו והארץ כבגד תבלה--ויושביה, כמו-כן ימותון; וישועתי לעולם תהיה, וצדקתי לא תיחת.  {פ}</P>

<P><B>נא,ז</B> שמעו אליי יודעי צדק, עם תורתי בליבם:  אל-תיראו חרפת אנוש, ומגידופותם אל-תיחתו. 
<B>נא,ח</B> כי כבגד יאכלם עש, וכצמר יאכלם סס; וצדקתי לעולם תהיה, וישועתי לדור דורים.  {ס}</P>

<P><B>נא,ט</B> עורי עורי לבשי-עוז, זרוע יהוה--עורי כימי קדם, דורות עולמים; הלוא את-היא המחצבת רהב, מחוללת תנין. 
<B>נא,י</B> הלוא את-היא המחרבת ים, מי תהום רבה; השמה, מעמקי-ים--דרך, לעבור גאולים. 
<B>נא,יא</B> ופדויי יהוה ישובון, ובאו ציון ברינה, ושמחת עולם, על-ראשם; ששון ושמחה ישיגון, נסו יגון ואנחה.  {ס}</P>

<P><B>נא,יב</B> אנוכי אנוכי הוא, מנחמכם; מי-את ותיראי מאנוש ימות, ומבן-אדם חציר יינתן. 
<B>נא,יג</B> ותשכח יהוה עושך, נוטה שמיים ויוסד ארץ, ותפחד תמיד כל-היום מפני חמת המציק, כאשר כונן להשחית; ואיה, חמת המציק. 
<B>נא,יד</B> מיהר צועה, להיפתח; ולא-ימות לשחת, ולא יחסר לחמו. 
<B>נא,טו</B> ואנוכי, יהוה אלוהיך, רוגע הים, ויהמו גליו; יהוה צבאות, שמו. 
<B>נא,טז</B> ואשים דבריי בפיך, ובצל ידי כיסיתיך; לנטוע שמיים וליסוד ארץ, ולאמור לציון עמי-אתה.  {ס}</P>

<P><B>נא,יז</B> התעוררי התעוררי, קומי ירושלים, אשר שתית מיד יהוה, את-כוס חמתו; את-קובעת כוס התרעלה, שתית--מצית. 
<B>נא,יח</B> אין-מנהל לה, מכל-בנים ילדה; ואין מחזיק בידה, מכל-בנים גידלה. 
<B>נא,יט</B> שתיים הנה קוראותייך, מי ינוד לך; השוד והשבר והרעב והחרב, מי אנחמך. 
<B>נא,כ</B> בנייך עולפו שכבו, בראש כל-חוצות--כתוא מכמר; המלאים חמת-יהוה, גערת אלוהייך. 
<B>נא,כא</B> לכן שמעי-נא זאת, ענייה; ושכורת, ולא מיין.  {פ}</P>

<P><B>נא,כב</B> כה-אמר אדונייך יהוה, ואלוהייך יריב עמו, הנה לקחתי מידך, את-כוס התרעלה--את-קובעת כוס חמתי, לא-תוסיפי לשתותה עוד. 
<B>נא,כג</B> ושמתיה ביד-מוגייך, אשר-אמרו לנפשך שחי ונעבורה; ותשימי כארץ גווך, וכחוץ לעוברים.  {פ}</P>

<P><B>נב,א</B> עורי עורי לבשי עוזך, ציון:  לבשי בגדי תפארתך, ירושלים עיר הקודש--כי לא יוסיף יבוא-בך עוד, ערל וטמא. 
<B>נב,ב</B> התנערי מעפר קומי שבי, ירושלים; התפתחי מוסרי צווארך, שבייה בת-ציון.  {ס}</P>

<P><B>נב,ג</B> כי-כה אמר יהוה, חינם נמכרתם; ולא בכסף, תיגאלו.  {ס}</P>

<P><B>נב,ד</B> כי כה אמר אדוניי יהוה, מצריים ירד-עמי בראשונה לגור שם; ואשור, באפס עשקו. 
<B>נב,ה</B> ועתה מה-לי-פה נאום-יהוה, כי-לוקח עמי חינם; מושליו יהילילו נאום-יהוה, ותמיד כל-היום שמי מנואץ. 
<B>נב,ו</B> לכן יידע עמי, שמי; לכן ביום ההוא, כי-אני-הוא המדבר הנני.  {ס}</P>

<P><B>נב,ז</B> מה-נאוו על-ההרים רגלי מבשר, משמיע שלום מבשר טוב--משמיע ישועה; אומר לציון, מלך אלוהייך. 
<B>נב,ח</B> קול צופייך נשאו קול, יחדיו ירננו:  כי עין בעין יראו, בשוב יהוה ציון. 
<B>נב,ט</B> פצחו רננו יחדיו, חורבות ירושלים:  כי-ניחם יהוה עמו, גאל ירושלים. 
<B>נב,י</B> חשף יהוה את-זרוע קודשו, לעיני כל-הגויים; וראו, כל-אפסי-ארץ, את, ישועת אלוהינו.  {ס}</P>

<P><B>נב,יא</B> סורו סורו צאו משם, טמא אל-תיגעו; צאו מתוכה--היברו, נושאי כלי יהוה. 
<B>נב,יב</B> כי לא בחיפזון תצאו, ובמנוסה לא תלכון:  כי-הולך לפניכם יהוה, ומאספכם אלוהי ישראל.  {ס}</P>

<P><B>נב,יג</B> הנה ישכיל, עבדי; ירום ונישא וגבה, מאוד. 
<B>נב,יד</B> כאשר שממו עליך רבים, כן-משחת מאיש מראהו; ותוארו, מבני אדם. 
<B>נב,טו</B> כן יזה גויים רבים, עליו יקפצו מלכים פיהם:  כי אשר לא-סופר להם, ראו, ואשר לא-שמעו, התבוננו.  {ס}</P>

<P><B>נג,א</B> מי האמין, לשמועתנו; וזרוע יהוה, על-מי נגלתה. 
<B>נג,ב</B> ויעל כיונק לפניו, וכשורש מארץ צייה--לא-תואר לו, ולא הדר; ונראהו ולא-מראה, ונחמדהו. 
<B>נג,ג</B> נבזה וחדל אישים, איש מכאובות וידוע חולי; וכמסתר פנים ממנו, נבזה ולא חשבנוהו. 
<B>נג,ד</B> אכן חוליינו הוא נשא, ומכאובינו סבלם; ואנחנו חשבנוהו, נגוע מוכה אלוהים ומעונה. 
<B>נג,ה</B> והוא מחולל מפשעינו, מדוכא מעוונותינו; מוסר שלומנו עליו, ובחבורתו נרפא-לנו. 
<B>נג,ו</B> כולנו כצאן תעינו, איש לדרכו פנינו; ויהוה הפגיע בו, את עוון כולנו. 
<B>נג,ז</B> ניגש והוא נענה, ולא יפתח-פיו, כשה לטבח יובל, וכרחל לפני גוזזיה נאלמה; ולא יפתח, פיו. 
<B>נג,ח</B> מעוצר וממשפט לוקח, ואת-דורו מי ישוחח:  כי נגזר מארץ חיים, מפשע עמי נגע למו. 
<B>נג,ט</B> וייתן את-רשעים קברו, ואת-עשיר במותיו; על לא-חמס עשה, ולא מרמה בפיו. 
<B>נג,י</B> ויהוה חפץ דכאו, החלי--אם-תשים אשם נפשו, יראה זרע יאריך ימים; וחפץ יהוה, בידו יצלח. 
<B>נג,יא</B> מעמל נפשו, יראה ישבע--בדעתו יצדיק צדיק עבדי, לרבים; ועוונותם, הוא יסבול. 
<B>נג,יב</B> לכן אחלק-לו ברבים, ואת-עצומים יחלק שלל, תחת אשר הערה למוות נפשו, ואת-פושעים נמנה; והוא חטא-רבים נשא, ולפושעים יפגיע.  {פ}</P>

<P><B>נד,א</B> רוני עקרה, לא ילדה; פצחי רינה וצהלי לא-חלה, כי-רבים בני-שוממה מבני בעולה אמר יהוה. 
<B>נד,ב</B> הרחיבי מקום אוהלך, ויריעות משכנותייך יטו--אל-תחשוכי; האריכי, מיתרייך, ויתדותייך, חזקי. 
<B>נד,ג</B> כי-ימין ושמאל, תפרוצי; וזרעך גויים יירש, וערים נשמות יושיבו. 
<B>נד,ד</B> אל-תיראי כי-לא תבושי, ואל-תיכלמי כי לא תחפירי:  כי בושת עלומייך תשכחי, וחרפת אלמנותייך לא תזכרי-עוד. 
<B>נד,ה</B> כי בועלייך עושייך, יהוה צבאות שמו; וגואלך קדוש ישראל, אלוהי כל-הארץ ייקרא. 
<B>נד,ו</B> כי-כאישה עזובה ועצובת רוח, קראך יהוה; ואשת נעורים כי תימאס, אמר אלוהייך. 
<B>נד,ז</B> ברגע קטון, עזבתיך; וברחמים גדולים, אקבצך. 
<B>נד,ח</B> בשצף קצף, הסתרתי פניי רגע ממך, ובחסד עולם, ריחמתיך--אמר גואלך, יהוה.  {ס}</P>

<P><B>נד,ט</B> כי-מי נוח, זאת לי, אשר נשבעתי מעבור מי-נוח עוד, על-הארץ--כן נשבעתי מקצוף עלייך, ומגעור-בך. 
<B>נד,י</B> כי ההרים ימושו, והגבעות תמוטינה--וחסדי מאיתך לא-ימוש, וברית שלומי לא תמוט, אמר מרחמך, יהוה.  {ס}</P>

<P><B>נד,יא</B> ענייה סוערה, לא נוחמה; הנה אנוכי מרביץ בפוך, אבנייך, ויסדתיך, בספירים. 
<B>נד,יב</B> ושמתי כדכוד שמשותייך, ושערייך לאבני אקדח; וכל-גבולך, לאבני-חפץ. 
<B>נד,יג</B> וכל-בנייך, לימודי יהוה; ורב, שלום בנייך. 
<B>נד,יד</B> בצדקה, תיכונני; רחקי מעושק, כי-לא תיראי, וממחיתה, כי לא-תקרב אלייך. 
<B>נד,טו</B> הן גור יגור אפס, מאותי--מי-גר איתך, עלייך ייפול. 
<B>נד,טז</B> הנה אנוכי, בראתי חרש--נופח באש פחם, ומוציא כלי למעשהו; ואנוכי בראתי משחית, לחבל. 
<B>נד,יז</B> כל-כלי יוצר עלייך, לא יצלח, וכל-לשון תקום-איתך למשפט, תרשיעי; זאת נחלת עבדי יהוה וצדקתם, מאיתי--נאום-יהוה.  {ס}</P>

<P><B>נה,א</B> הוי כל-צמא לכו למים, ואשר אין-לו כסף; לכו שברו, ואכולו, ולכו שברו בלא-כסף ובלא מחיר, יין וחלב. 
<B>נה,ב</B> למה תשקלו-כסף בלא-לחם, ויגיעכם בלא לשובעה; שמעו שמוע אליי ואכלו-טוב, ותתענג בדשן נפשכם. 
<B>נה,ג</B> הטו אוזנכם ולכו אליי, שמעו ותחי נפשכם; ואכרתה לכם ברית עולם, חסדי דויד הנאמנים. 
<B>נה,ד</B> הן עד לאומים, נתתיו; נגיד ומצווה, לאומים. 
<B>נה,ה</B> הן גוי לא-תדע תקרא, וגוי לא-ידעוך אליך ירוצו--למען יהוה אלוהיך, ולקדוש ישראל כי פיארך.  {ס}</P>

<P><B>נה,ו</B> דרשו יהוה, בהימצאו; קראוהו, בהיותו קרוב. 
<B>נה,ז</B> יעזוב רשע דרכו, ואיש אוון מחשבותיו; וישוב אל-יהוה וירחמהו, ואל-אלוהינו כי-ירבה לסלוח. 
<B>נה,ח</B> כי לא מחשבותיי מחשבותיכם, ולא דרכיכם דרכיי--נאום, יהוה. 
<B>נה,ט</B> כי-גבהו שמיים, מארץ--כן גבהו דרכיי מדרכיכם, ומחשבותיי ממחשבותיכם. 
<B>נה,י</B> כי כאשר יירד הגשם והשלג מן-השמיים, ושמה לא ישוב--כי אם-הרווה את-הארץ, והולידה והצמיחה; ונתן זרע לזורע, ולחם לאוכל. 
<B>נה,יא</B> כן יהיה דברי אשר ייצא מפי, לא-ישוב אליי ריקם:  כי אם-עשה את-אשר חפצתי, והצליח אשר שלחתיו. 
<B>נה,יב</B> כי-בשמחה תצאו, ובשלום תובלון; ההרים והגבעות, יפצחו לפניכם רינה, וכל-עצי השדה, ימחאו-כף. 
<B>נה,יג</B> תחת הנעצוץ יעלה ברוש, ותחת הסרפד יעלה הדס; והיה ליהוה לשם, לאות עולם לא ייכרת.  {פ}</P>

<P><B>נו,א</B> כה אמר יהוה, שמרו משפט ועשו צדקה:  כי-קרובה ישועתי לבוא, וצדקתי להיגלות. 
<B>נו,ב</B> אשרי אנוש יעשה-זאת, ובן-אדם יחזיק בה--שומר שבת מחללו, ושומר ידו מעשות כל-רע.  {ס}</P>

<P><B>נו,ג</B> ואל-יאמר בן-הנכר, הנלווה אל-יהוה לאמור, הבדל יבדילני יהוה, מעל עמו; ואל-יאמר הסריס, הן אני עץ יבש.  {פ}</P>

<P><B>נו,ד</B> כי-כה אמר יהוה, לסריסים אשר ישמרו את-שבתותיי, ובחרו, באשר חפצתי; ומחזיקים, בבריתי. 
<B>נו,ה</B> ונתתי להם בביתי ובחומותיי, יד ושם--טוב, מבנים ומבנות:  שם עולם אתן-לו, אשר לא ייכרת.  {ס}</P>

<P><B>נו,ו</B> ובני הנכר, הנלווים על-יהוה לשרתו, ולאהבה את-שם יהוה, להיות לו לעבדים--כל-שומר שבת מחללו, ומחזיקים בבריתי. 
<B>נו,ז</B> והביאותים אל-הר קודשי, ושימחתים בבית תפילתי--עולותיהם וזבחיהם לרצון, על-מזבחי:  כי ביתי, בית-תפילה ייקרא לכל-העמים. 
<B>נו,ח</B> נאום אדוניי יהוה, מקבץ נדחי ישראל:  עוד אקבץ עליו, לנקבציו. 
<B>נו,ט</B> כול, חיתו שדיי; איתיו, לאכול כל-חיתו ביער.  {פ}</P>

<P><B>נו,י</B> <BIG>צ</BIG>ופיו עיוורים כולם, לא ידעו--כולם כלבים אילמים, לא יוכלו לנבוח; הוזים, שוכבים, אוהבי, לנום. 
<B>נו,יא</B> והכלבים עזי-נפש, לא ידעו שובעה, והמה רועים, לא ידעו הבין; כולם לדרכם פנו, איש לבצעו מקצהו. 
<B>נו,יב</B> איתיו אקחה-יין, ונסבאה שיכר; והיה כזה יום מחר, גדול יתר מאוד. 
<B>נז,א</B> הצדיק אבד, ואין איש שם על-לב; ואנשי-חסד נאספים באין מבין, כי-מפני הרעה נאסף הצדיק. 
<B>נז,ב</B> יבוא שלום, ינוחו על-משכבותם; הולך, נכוחו.  {ס}</P>

<P><B>נז,ג</B> ואתם קרבו-הנה, בני עוננה; זרע מנאף, ותזנה. 
<B>נז,ד</B> על-מי, תתענגו--על-מי תרחיבו פה, תאריכו לשון; הלוא-אתם ילדי-פשע, זרע שקר. 
<B>נז,ה</B> הניחמים, באלים, תחת, כל-עץ רענן; שוחטי הילדים בנחלים, תחת סעיפי הסלעים. 
<B>נז,ו</B> בחלקי-נחל חלקך, הם הם גורלך; גם-להם שפכת נסך, העלית מנחה--העל אלה, אינחם. 
<B>נז,ז</B> על הר-גבוה ונישא, שמת משכבך; גם-שם עלית, לזבוח זבח. 
<B>נז,ח</B> ואחר הדלת והמזוזה, שמת זכרונך:  כי מאיתי גילית ותעלי, הרחבת משכבך ותכרות-לך מהם--אהבת משכבם, יד חזית. 
<B>נז,ט</B> ותשורי למלך בשמן, ותרבי ריקוחייך; ותשלחי צירייך עד-מרחוק, ותשפילי עד-שאול. 
<B>נז,י</B> ברוב דרכך יגעת, לא אמרת נואש; חית ידך מצאת, על-כן לא חלית. 
<B>נז,יא</B> ואת-מי דאגת ותיראי, כי תכזבי, ואותי לא זכרת, לא-שמת על-ליבך; הלוא אני מחשה ומעולם, ואותי לא תיראי. 
<B>נז,יב</B> אני אגיד, צדקתך; ואת-מעשייך, ולא יועילוך. 
<B>נז,יג</B> בזעקך יצילוך קיבוצייך, ואת-כולם יישא-רוח ייקח-הבל; והחוסה בי ינחל-ארץ, ויירש הר-קודשי. 
<B>נז,יד</B> ואמר סולו-סולו, פנו-דרך; הרימו מכשול, מדרך עמי.  {ס}</P>

<P><B>נז,טו</B> כי כה אמר רם ונישא, שוכן עד וקדוש שמו--מרום וקדוש, אשכון; ואת-דכא, ושפל-רוח, להחיות רוח שפלים, ולהחיות לב נדכאים. 
<B>נז,טז</B> כי לא לעולם אריב, ולא לנצח אקצוף:  כי-רוח מלפניי יעטוף, ונשמות אני עשיתי. 
<B>נז,יז</B> בעוון בצעו קצפתי ואכהו, הסתר ואקצוף; וילך שובב, בדרך ליבו. 
<B>נז,יח</B> דרכיו ראיתי, וארפאהו; ואנחהו, ואשלם ניחומים לו ולאביליו. 
<B>נז,יט</B> בורא, ניב שפתיים; שלום שלום לרחוק ולקרוב, אמר יהוה--ורפאתיו. 
<B>נז,כ</B> והרשעים, כים נגרש:  כי השקט לא יוכל, ויגרשו מימיו רפש וטיט. 
<B>נז,כא</B> אין שלום, אמר אלוהיי לרשעים.  {פ}</P>

<P><B>נח,א</B> קרא בגרון אל-תחשוך, כשופר הרם קולך; והגד לעמי פשעם, ולבית יעקוב חטאותם. 
<B>נח,ב</B> ואותי, יום יום ידרושון, ודעת דרכיי, יחפצון; כגוי אשר-צדקה עשה, ומשפט אלוהיו לא עזב, ישאלוני משפטי-צדק, קרבת אלוהים יחפצון. 
<B>נח,ג</B> למה צמנו ולא ראית, עינינו נפשנו ולא תדע; הן ביום צומכם תמצאו-חפץ, וכל-עצביכם תנגושו. 
<B>נח,ד</B> הן לריב ומצה תצומו, ולהכות באגרוף רשע; לא-תצומו כיום, להשמיע במרום קולכם. 
<B>נח,ה</B> הכזה, יהיה צום אבחרהו--יום ענות אדם, נפשו; הלכוף כאגמון ראשו, ושק ואפר יציע--הלזה תקרא-צום, ויום רצון ליהוה. 
<B>נח,ו</B> הלוא זה, צום אבחרהו--פתח חרצובות רשע, התר אגודות מוטה; ושלח רצוצים חופשים, וכל-מוטה תנתקו. 
<B>נח,ז</B> הלוא פרוס לרעב לחמך, ועניים מרודים תביא בית:  כי-תראה ערום וכיסיתו, ומבשרך לא תתעלם. 
<B>נח,ח</B> אז ייבקע כשחר אורך, וארוכתך מהרה תצמח; והלך לפניך צדקך, כבוד יהוה יאספך. 
<B>נח,ט</B> אז תקרא ויהוה יענה, תשווע ויאמר הנני:  אם-תסיר מתוכך מוטה, שלח אצבע ודבר-אוון. 
<B>נח,י</B> ותפק לרעב נפשך, ונפש נענה תשביע; וזרח בחושך אורך, ואפילתך כצוהריים. 
<B>נח,יא</B> ונחך יהוה, תמיד, והשביע בצחצחות נפשך, ועצמותיך יחליץ; והיית, כגן רווה, וכמוצא מים, אשר לא-יכזבו מימיו. 
<B>נח,יב</B> ובנו ממך חורבות עולם, מוסדי דור-ודור תקומם; וקורא לך גודר פרץ, משובב נתיבות לשבת. 
<B>נח,יג</B> אם-תשיב משבת רגלך, עשות חפציך ביום קודשי; וקראת לשבת עונג, לקדוש יהוה מכובד, וכיבדתו מעשות דרכיך, ממצוא חפצך ודבר דבר. 
<B>נח,יד</B> אז, תתענג על-יהוה, והרכבתיך, על-במותי ארץ; והאכלתיך, נחלת יעקוב אביך--כי פי יהוה, דיבר.  {פ}</P>

<P><B>נט,א</B> הן לא-קצרה יד-יהוה, מהושיע; ולא-כבדה אוזנו, משמוע. 
<B>נט,ב</B> כי אם-עוונותיכם, היו מבדילים, ביניכם, לבין אלוהיכם; וחטאותיכם, הסתירו פנים מכם--משמוע. 
<B>נט,ג</B> כי כפיכם נגואלו בדם, ואצבעותיכם בעוון; שפתותיכם, דיברו-שקר--לשונכם, עוולה תהגה. 
<B>נט,ד</B> אין-קורא בצדק, ואין נשפט באמונה; בטוח על-תוהו ודבר-שוא, הרה עמל והולד אוון. 
<B>נט,ה</B> ביצי צפעוני ביקעו, וקורי עכביש יארוגו; האוכל מביציהם ימות, והזורה תיבקע אפעה. 
<B>נט,ו</B> קוריהם לא-יהיו לבגד, ולא יתכסו במעשיהם; מעשיהם, מעשי-אוון, ופועל חמס, בכפיהם. 
<B>נט,ז</B> רגליהם, לרע ירוצו, וימהרו, לשפוך דם נקי; מחשבותיהם, מחשבות אוון--שוד ושבר, במסילותם. 
<B>נט,ח</B> דרך שלום לא ידעו, ואין משפט במעגלותם; נתיבותיהם, עיקשו להם--כול דורך בה, לא ידע שלום. 
<B>נט,ט</B> על-כן, רחק משפט ממנו, ולא תשיגנו, צדקה; נקווה לאור והנה-חושך, לנגוהות באפילות נהלך. 
<B>נט,י</B> נגששה כעיוורים קיר, וכאין עיניים נגששה; כשלנו בצוהריים כנשף, באשמנים כמתים. 
<B>נט,יא</B> נהמה כדובים כולנו, וכיונים הגה נהגה; נקווה למשפט ואין, לישועה רחקה ממנו. 
<B>נט,יב</B> כי-רבו פשעינו נגדך, וחטאותינו ענתה בנו:  כי-פשעינו איתנו, ועוונותינו ידענום. 
<B>נט,יג</B> פשוע וכחש ביהוה, ונסוג מאחר אלוהינו; דבר-עושק וסרה, הורו והוגו מלב דברי-שקר. 
<B>נט,יד</B> והוסג אחור משפט, וצדקה מרחוק תעמוד:  כי-כשלה ברחוב אמת, ונכוחה לא-תוכל לבוא.  {ס}</P>

<P><B>נט,טו</B> ותהי האמת נעדרת, וסר מרע משתולל; וירא יהוה ויירע בעיניו, כי-אין משפט. 
<B>נט,טז</B> וירא כי-אין איש, וישתומם כי אין מפגיע; ותושע לו זרועו, וצדקתו היא סמכתהו. 
<B>נט,יז</B> וילבש צדקה כשריין, וכובע ישועה בראשו; וילבש בגדי נקם, תלבושת, ויעט כמעיל, קנאה. 
<B>נט,יח</B> כעל גמולות, כעל ישלם--חמה לצריו, גמול לאויביו; לאיים, גמול ישלם. 
<B>נט,יט</B> וייראו ממערב את-שם יהוה, וממזרח-שמש את-כבודו:  כי-יבוא כנהר צר, רוח יהוה נוססה בו. 
<B>נט,כ</B> ובא לציון גואל, ולשבי פשע ביעקוב--נאום, יהוה. 
<B>נט,כא</B> ואני, זאת בריתי אותם אמר יהוה--רוחי אשר עליך, ודבריי אשר-שמתי בפיך:  לא-ימושו מפיך ומפי זרעך ומפי זרע זרעך, אמר יהוה, מעתה, ועד-עולם.  {ס}</P>

<P><B>ס,א</B> קומי אורי, כי בא אורך; וכבוד יהוה, עלייך זרח. 
<B>ס,ב</B> כי-הנה החושך יכסה-ארץ, וערפל לאומים; ועלייך יזרח יהוה, וכבודו עלייך ייראה. 
<B>ס,ג</B> והלכו גויים, לאורך; ומלכים, לנוגה זרחך. 
<B>ס,ד</B> שאי-סביב עינייך, וראי--כולם, נקבצו באו-לך; בנייך מרחוק יבואו, ובנותייך על-צד תיאמנה. 
<B>ס,ה</B> אז תראי ונהרת, ופחד ורחב לבבך:  כי-ייהפך עלייך המון ים, חיל גויים יבואו לך. 
<B>ס,ו</B> שפעת גמלים תכסך, בכרי מדיין ועיפה--כולם, משבא יבואו; זהב ולבונה יישאו, ותהילות יהוה יבשרו. 
<B>ס,ז</B> כל-צאן קדר ייקבצו לך, אילי נביות ישרתונך; יעלו על-רצון מזבחי, ובית תפארתי אפאר. 
<B>ס,ח</B> מי-אלה, כעב תעופינה; וכיונים, אל-ארובותיהם. 
<B>ס,ט</B> כי-לי איים יקוו, ואונייות תרשיש בראשונה, להביא בנייך מרחוק, כספם וזהבם איתם--לשם יהוה אלוהייך, ולקדוש ישראל כי פיארך. 
<B>ס,י</B> ובנו בני-נכר חומותייך, ומלכיהם ישרתונך:  כי בקצפי הכיתיך, וברצוני ריחמתיך. 
<B>ס,יא</B> ופיתחו שערייך תמיד יומם ולילה, לא ייסגרו:  להביא אלייך חיל גויים, ומלכיהם נהוגים. 
<B>ס,יב</B> כי-הגוי והממלכה אשר לא-יעבדוך, יאבדו; והגויים, חרוב יחרבו. 
<B>ס,יג</B> כבוד הלבנון אלייך יבוא, ברוש תדהר ותאשור יחדיו--לפאר מקום מקדשי, ומקום רגליי אכבד. 
<B>ס,יד</B> והלכו אלייך שחוח בני מענייך, והשתחוו על-כפות רגלייך כל-מנאצייך; וקראו לך עיר יהוה, ציון קדוש ישראל. 
<B>ס,טו</B> תחת היותך עזובה ושנואה, ואין עובר; ושמתיך לגאון עולם, משוש דור ודור. 
<B>ס,טז</B> וינקת חלב גויים, ושוד מלכים תינקי; וידעת, כי אני יהוה מושיעך, וגואלך, אביר יעקוב. 
<B>ס,יז</B> תחת הנחושת אביא זהב, ותחת הברזל אביא כסף, ותחת העצים נחושת, ותחת האבנים ברזל; ושמתי פקודתך שלום, ונוגשייך צדקה. 
<B>ס,יח</B> לא-יישמע עוד חמס בארצך, שוד ושבר בגבולייך; וקראת ישועה חומותייך, ושערייך תהילה. 
<B>ס,יט</B> לא-יהיה-לך עוד השמש, לאור יומם, ולנוגה, הירח לא-יאיר לך; והיה-לך יהוה לאור עולם, ואלוהייך לתפארתך. 
<B>ס,כ</B> לא-יבוא עוד שמשך, וירחך לא ייאסף:  כי יהוה, יהיה-לך לאור עולם, ושלמו, ימי אבלך. 
<B>ס,כא</B> ועמך כולם צדיקים, לעולם יירשו ארץ; נצר מטעיי מעשה ידיי, להתפאר. 
<B>ס,כב</B> הקטון יהיה לאלף, והצעיר לגוי עצום; אני יהוה, בעיתה אחישנה.  {ס}</P>

<P><B>סא,א</B> רוח אדוניי יהוה, עליי--יען משח יהוה אותי לבשר ענווים, שלחני לחבוש לנשברי-לב, לקרוא לשבויים דרור, ולאסורים פקח-קוח. 
<B>סא,ב</B> לקרוא שנת-רצון ליהוה, ויום נקם לאלוהינו, לנחם, כל-אבילים. 
<B>סא,ג</B> לשום לאבילי ציון, לתת להם פאר תחת אפר שמן ששון תחת אבל--מעטה תהילה, תחת רוח כהה; וקורא להם אילי הצדק, מטע יהוה להתפאר. 
<B>סא,ד</B> ובנו חורבות עולם, שוממות ראשונים יקוממו; וחידשו ערי חורב, שוממות דור ודור. 
<B>סא,ה</B> ועמדו זרים, ורעו צאנכם; ובני נכר, איכריכם וכורמיכם. 
<B>סא,ו</B> ואתם, כוהני יהוה תיקראו--משרתי אלוהינו, ייאמר לכם; חיל גויים תאכלו, ובכבודם תתיימרו. 
<B>סא,ז</B> תחת בושתכם משנה, וכלימה ירונו חלקם; לכן בארצם משנה יירשו, שמחת עולם תהיה להם. 
<B>סא,ח</B> כי אני יהוה אוהב משפט, שונא גזל בעולה; ונתתי פעולתם באמת, וברית עולם אכרות להם. 
<B>סא,ט</B> ונודע בגויים זרעם, וצאצאיהם בתוך העמים; כל-רואיהם יכירום, כי הם זרע בירך יהוה.  {פ}</P>

<P><B>סא,י</B> שוש אשיש ביהוה, תגל נפשי באלוהיי--כי הלבישני בגדי-ישע, מעיל צדקה יעטני:  כחתן יכהן פאר, וככלה תעדה כליה. 
<B>סא,יא</B> כי כארץ תוציא צמחה, וכגנה זירועיה תצמיח--כן אדוניי יהוה, יצמיח צדקה ותהילה, נגד, כל-הגויים. 
<B>סב,א</B> למען ציון לא אחשה, ולמען ירושלים לא אשקוט, עד-ייצא כנוגה צדקה, וישועתה כלפיד יבער. 
<B>סב,ב</B> וראו גויים צדקך, וכל-מלכים כבודך; וקורא לך שם חדש, אשר פי יהוה ייקובנו. 
<B>סב,ג</B> והיית עטרת תפארת, ביד-יהוה; וצניף מלוכה, בכף-אלוהייך. 
<B>סב,ד</B> לא-ייאמר לך עוד עזובה, ולארצך לא-ייאמר עוד שממה--כי לך ייקרא חפצי-בה, ולארצך בעולה:  כי-חפץ יהוה בך, וארצך תיבעל. 
<B>סב,ה</B> כי-יבעל בחור בתולה, יבעלוך בנייך; ומשוש חתן על-כלה, ישיש עלייך אלוהייך. 
<B>סב,ו</B> על-חומותייך ירושלים, הפקדתי שומרים--כל-היום וכל-הלילה תמיד, לא יחשו; המזכירים, את-יהוה--אל-דומי, לכם. 
<B>סב,ז</B> ואל-תיתנו דומי, לו:  עד-יכונן ועד-ישים את-ירושלים, תהילה--בארץ. 
<B>סב,ח</B> נשבע יהוה בימינו, ובזרוע עוזו:  אם-אתן את-דגנך עוד מאכל, לאויבייך, ואם-ישתו בני-נכר תירושך, אשר יגעת בו. 
<B>סב,ט</B> כי מאספיו יאכלוהו, והיללו את-יהוה; ומקבציו ישתוהו, בחצרות קודשי.  {ס}</P>

<P><B>סב,י</B> עברו עברו בשערים, פנו דרך העם; סולו סולו המסילה סקלו מאבן, הרימו נס על-העמים. 
<B>סב,יא</B> הנה יהוה, השמיע אל-קצה הארץ, אמרו לבת-ציון, הנה ישעך בא; הנה שכרו איתו, ופעולתו לפניו. 
<B>סב,יב</B> וקראו להם עם-הקודש, גאולי יהוה; ולך ייקרא דרושה, עיר לא נעזבה.  {ס}</P>

<P><B>סג,א</B> מי-זה בא מאדום, חמוץ בגדים מבוצרה, זה הדור בלבושו, צועה ברוב כוחו; אני מדבר בצדקה, רב להושיע. 
<B>סג,ב</B> מדוע אדום, ללבושך; ובגדיך, כדורך בגת. 
<B>סג,ג</B> פורה דרכתי לבדי, ומעמים אין-איש איתי, ואדרכם באפי, וארמסם בחמתי; ויז נצחם על-בגדיי, וכל-מלבושיי אגאלתי. 
<B>סג,ד</B> כי יום נקם, בליבי; ושנת גאוליי, באה. 
<B>סג,ה</B> ואביט ואין עוזר, ואשתומם ואין סומך; ותושע לי זרועי, וחמתי היא סמכתני. 
<B>סג,ו</B> ואבוס עמים באפי, ואשכרם בחמתי; ואוריד לארץ, נצחם.  {ס}</P>

<P><B>סג,ז</B> חסדי יהוה אזכיר, תהילות יהוה, כעל, כול אשר-גמלנו יהוה; ורב-טוב לבית ישראל, אשר-גמלם כרחמיו וכרוב חסדיו. 
<B>סג,ח</B> ויאמר אך-עמי המה, בנים לא ישקרו; ויהי להם, למושיע. 
<B>סג,ט</B> בכל-צרתם לו צר, ומלאך פניו הושיעם--באהבתו ובחמלתו, הוא גאלם; וינטלם וינשאם, כל-ימי עולם. 
<B>סג,י</B> והמה מרו ועיצבו, את-רוח קודשו; וייהפך להם לאויב, הוא נלחם-בם. 
<B>סג,יא</B> ויזכור ימי-עולם, משה עמו; איה המעלם מים, את רועי צאנו--איה השם בקרבו, את-רוח קודשו. 
<B>סג,יב</B> מוליך לימין משה, זרוע תפארתו; בוקע מים מפניהם, לעשות לו שם עולם. 
<B>סג,יג</B> מוליכם, בתהומות; כסוס במדבר, לא ייכשלו. 
<B>סג,יד</B> כבהמה בבקעה תרד, רוח יהוה תניחנו--כן ניהגת עמך, לעשות לך שם תפארת. 
<B>סג,טו</B> הבט משמיים וראה, מזבול קודשך ותפארתך:  איה קנאתך וגבורותיך, המון מעיך ורחמיך אליי התאפקו. 
<B>סג,טז</B> כי-אתה אבינו--כי אברהם לא ידענו, וישראל לא יכירנו:  אתה יהוה אבינו, גואלנו מעולם שמך. 
<B>סג,יז</B> למה תתענו יהוה מדרכיך, תקשיח ליבנו מיראתך; שוב למען עבדיך, שבטי נחלתך. 
<B>סג,יח</B> למצער, ירשו עם-קודשך; צרינו, בוססו מקדשך. 
<B>סג,יט</B> היינו, מעולם לא-משלת בם--לא-נקרא שמך, עליהם; לו-קרעת שמיים ירדת, מפניך הרים נזולו. 
<B>סד,א</B> כקדוח אש המסים, מים תבעה-אש, להודיע שמך, לצריך; מפניך, גויים ירגזו. 
<B>סד,ב</B> בעשותך נוראות, לא נקווה; ירדת, מפניך הרים נזולו.  {ס}</P>

<P><B>סד,ג</B> ומעולם לא-שמעו, לא האזינו; עין לא-ראתה, אלוהים זולתך--יעשה, למחכה-לו. 
<B>סד,ד</B> פגעת את-שש ועושה צדק, בדרכיך יזכרוך; הן-אתה קצפת ונחטא, בהם עולם וניוושע. 
<B>סד,ה</B> ונהי כטמא כולנו, וכבגד עידים כל-צדקותינו; ונבל כעלה כולנו, ועוונינו כרוח יישאונו. 
<B>סד,ו</B> ואין-קורא בשמך, מתעורר להחזיק בך:  כי-הסתרת פניך ממנו, ותמוגנו ביד-עווננו. 
<B>סד,ז</B> ועתה יהוה, אבינו אתה; אנחנו החומר ואתה יוצרנו, ומעשה ידך כולנו. 
<B>סד,ח</B> אל-תקצוף יהוה עד-מאוד, ואל-לעד תזכור עוון; הן הבט-נא, עמך כולנו. 
<B>סד,ט</B> ערי קודשך, היו מדבר; ציון מדבר הייתה, ירושלים שממה. 
<B>סד,י</B> בית קודשנו ותפארתנו, אשר היללוך אבותינו--היה, לשריפת אש; וכל-מחמדינו, היה לחורבה. 
<B>סד,יא</B> העל-אלה תתאפק, יהוה; תחשה ותעננו, עד-מאוד.  {פ}</P>

<P><B>סה,א</B> נדרשתי ללא שאלו, נמצאתי ללא ביקשוני; אמרתי הנני הנני, אל-גוי לא-קורא בשמי. 
<B>סה,ב</B> פירשתי ידיי כל-היום, אל-עם סורר--ההולכים הדרך לא-טוב, אחר מחשבותיהם. 
<B>סה,ג</B> העם, המכעיסים אותי על-פניי--תמיד:  זובחים, בגנות, ומקטרים, על-הלבינים. 
<B>סה,ד</B> היושבים, בקברים, ובנצורים, ילינו; האוכלים בשר החזיר, ומרק פיגולים כליהם. 
<B>סה,ה</B> האומרים קרב אליך, אל-תיגש-בי כי קדשתיך; אלה עשן באפי, אש יוקדת כל-היום. 
<B>סה,ו</B> הנה כתובה, לפניי:  לא אחשה כי אם-שילמתי, ושילמתי על-חיקם. 
<B>סה,ז</B> עוונותיכם ועוונות אבותיכם יחדיו, אמר יהוה, אשר קיטרו על-ההרים, ועל-הגבעות חירפוני; ומדותי פעולתם ראשונה, אל-חיקם.  {ס}</P>

<P><B>סה,ח</B> כה אמר יהוה, כאשר יימצא התירוש באשכול, ואמר אל-תשחיתהו, כי ברכה בו--כן אעשה למען עבדיי, לבלתי השחית הכול. 
<B>סה,ט</B> והוצאתי מיעקוב זרע, ומיהודה יורש הריי; וירשוה בחיריי, ועבדיי ישכנו-שמה. 
<B>סה,י</B> והיה השרון לנווה-צאן, ועמק עכור לרבץ בקר, לעמי, אשר דרשוני. 
<B>סה,יא</B> ואתם עוזבי יהוה, השכחים את-הר קודשי--העורכים לגד שולחן, והממלאים למני ממסך. 
<B>סה,יב</B> ומניתי אתכם לחרב, וכולכם לטבח תכרעו--יען קראתי ולא עניתם, דיברתי ולא שמעתם; ותעשו הרע בעיניי, ובאשר לא-חפצתי בחרתם.  {פ}</P>

<P><B>סה,יג</B> לכן כה-אמר אדוניי יהוה, הנה עבדיי יאכלו ואתם תרעבו--הנה עבדיי ישתו, ואתם תצמאו; הנה עבדיי ישמחו, ואתם תבושו. 
<B>סה,יד</B> הנה עבדיי ירונו, מטוב לב; ואתם תצעקו מכאב לב, ומשבר רוח תיילילו. 
<B>סה,טו</B> והנחתם שמכם לשבועה לבחיריי, והמיתך אדוניי יהוה; ולעבדיו יקרא, שם אחר. 
<B>סה,טז</B> אשר המתברך בארץ, יתברך באלוהי אמן, והנשבע בארץ, יישבע באלוהי אמן:  כי נשכחו, הצרות הראשונות, וכי נסתרו, מעיניי. 
<B>סה,יז</B> כי-הנני בורא שמיים חדשים, וארץ חדשה; ולא תיזכרנה הראשונות, ולא תעלינה על-לב. 
<B>סה,יח</B> כי-אם-שישו וגילו עדי-עד, אשר אני בורא:  כי הנני בורא את-ירושלים גילה, ועמה משוש. 
<B>סה,יט</B> וגלתי בירושלים, וששתי בעמי; ולא-יישמע בה עוד, קול בכי וקול זעקה. 
<B>סה,כ</B> לא-יהיה משם עוד, עול ימים וזקן, אשר לא-ימלא, את-ימיו:  כי הנער, בן-מאה שנה ימות, והחוטא, בן-מאה שנה יקולל. 
<B>סה,כא</B> ובנו בתים, וישבו; ונטעו כרמים, ואכלו פריים. 
<B>סה,כב</B> לא יבנו ואחר יישב, לא ייטעו ואחר יאכל:  כי-כימי העץ ימי עמי, ומעשה ידיהם יבלו בחיריי. 
<B>סה,כג</B> לא ייגעו לריק, ולא יילדו לבהלה:  כי זרע ברוכי יהוה, המה, וצאצאיהם, איתם. 
<B>סה,כד</B> והיה טרם-יקראו, ואני אענה; עוד הם מדברים, ואני אשמע. 
<B>סה,כה</B> זאב וטלה ירעו כאחד, ואריה כבקר יאכל-תבן, ונחש, עפר לחמו; לא-ירעו ולא-ישחיתו בכל-הר קודשי, אמר יהוה.  {ס}</P>

<P><B>סו,א</B> כה, אמר יהוה, השמיים כיסאי, והארץ הדום רגליי; אי-זה בית אשר תבנו-לי, ואי-זה מקום מנוחתי. 
<B>סו,ב</B> ואת-כל-אלה ידי עשתה, ויהיו כל-אלה נאום-יהוה; ואל-זה אביט--אל-עני ונכה-רוח, וחרד על-דברי. 
<B>סו,ג</B> שוחט השור מכה-איש, זובח השה עורף כלב, מעלה מנחה דם-חזיר, מזכיר לבונה מברך אוון--גם-המה, בחרו בדרכיהם, ובשיקוציהם, נפשם חפצה. 
<B>סו,ד</B> גם-אני אבחר בתעלוליהם, ומגורותם אביא להם--יען קראתי ואין עונה, דיברתי ולא שמעו; ויעשו הרע בעיניי, ובאשר לא-חפצתי בחרו.  {ס}</P>

<P><B>סו,ה</B> שמעו, דבר-יהוה, החרדים, אל-דברו; אמרו אחיכם שונאיכם מנדיכם, למען שמי יכבד יהוה--ונראה בשמחתכם, והם יבושו. 
<B>סו,ו</B> קול שאון מעיר, קול מהיכל; קול יהוה, משלם גמול לאויביו. 
<B>סו,ז</B> בטרם תחיל, ילדה; בטרם יבוא חבל לה, והמליטה זכר. 
<B>סו,ח</B> מי-שמע כזאת, מי ראה כאלה--היוחל ארץ ביום אחד, אם-ייוולד גוי פעם אחת:  כי-חלה גם-ילדה ציון, את-בניה. 
<B>סו,ט</B> האני אשביר ולא אוליד, יאמר יהוה; אם-אני המוליד ועצרתי, אמר אלוהייך.  {ס}</P>

<P><B>סו,י</B> שמחו את-ירושלים וגילו בה, כל-אוהביה; שישו איתה משוש, כל-המתאבלים עליה. 
<B>סו,יא</B> למען תינקו ושבעתם, משוד תנחומיה; למען תמוצו והתענגתם, מזיז כבודה.  {ס}</P>

<P><B>סו,יב</B> כי-כה אמר יהוה, הנני נוטה-אליה כנהר שלום וכנחל שוטף כבוד גויים--וינקתם; על-צד, תינשאו, ועל-ברכיים, תשועשעו. 
<B>סו,יג</B> כאיש, אשר אימו תנחמנו--כן אנוכי אנחמכם, ובירושלים תנוחמו. 
<B>סו,יד</B> וראיתם ושש ליבכם, ועצמותיכם כדשא תפרחנה; ונודעה יד-יהוה את-עבדיו, וזעם את-אויביו.  {ס}</P>

<P><B>סו,טו</B> כי-הנה יהוה באש יבוא, וכסופה מרכבותיו--להשיב בחמה אפו, וגערתו בלהבי-אש. 
<B>סו,טז</B> כי באש יהוה נשפט, ובחרבו את-כל-בשר; ורבו, חללי יהוה. 
<B>סו,יז</B> המתקדשים והמיטהרים אל-הגנות, אחר אחת בתווך, אוכלי בשר החזיר, והשקץ והעכבר--יחדיו יסופו, נאום-יהוה. 
<B>סו,יח</B> ואנוכי, מעשיהם ומחשבותיהם--באה, לקבץ את-כל-הגויים והלשונות; ובאו, וראו את-כבודי. 
<B>סו,יט</B> ושמתי בהם אות, ושילחתי מהם פליטים אל-הגויים תרשיש פול ולוד מושכי קשת--תובל ויוון:  האיים הרחוקים, אשר לא-שמעו את-שמעי ולא-ראו את-כבודי--והגידו את-כבודי, בגויים. 
<B>סו,כ</B> והביאו את-כל-אחיכם מכל-הגויים מנחה ליהוה בסוסים וברכב ובצבים ובפרדים ובכרכרות, על הר קודשי ירושלים--אמר יהוה:  כאשר יביאו בני ישראל את-המנחה בכלי טהור, בית יהוה. 
<B>סו,כא</B> וגם-מהם אקח לכוהנים ללויים, אמר יהוה. 
<B>סו,כב</B> כי כאשר השמיים החדשים והארץ החדשה אשר אני עושה, עומדים לפניי--נאום-יהוה:  כן יעמוד זרעכם, ושמכם. 
<B>סו,כג</B> והיה, מדי-חודש בחודשו, ומדי שבת, בשבתו; יבוא כל-בשר להשתחוות לפניי, אמר יהוה. 
<B>סו,כד</B> ויצאו וראו--בפגרי האנשים, הפושעים בי:  כי תולעתם לא תמות, ואישם לא תכבה, והיו דיראון, לכל-בשר.  {ש}</P>
</BODY></HTML>
