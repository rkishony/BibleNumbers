<!DOCTYPE HTML PUBLIC "-//W3C//DTD HTML 4.01 Transitional//EN">
<HTML DIR="RTL" LANG="HE">
<HEAD>
<meta http-equiv="Content-Type" content="text/html; charset=Windows-1255">
<!--Copyright 2002 Mechon Mamre, 12 Hayyim Vital, Jerusalem-->
<LINK REL="stylesheet" HREF="k.css" TYPE="text/css">
<TITLE>תנ"ך בכתיב מלא - עזרא / נחמיה</TITLE>
<SCRIPT TYPE="text/javascript" SRC="hm.js"></SCRIPT>
</HEAD>
<BODY>

<H1>עזרא / נחמיה</H1>

<P><B>ע א,א</B> ובשנת אחת, לכורש מלך פרס, לכלות דבר-יהוה, מפי ירמיה:  העיר יהוה, את-רוח כורש מלך-פרס, ויעבר-קול בכל-מלכותו, וגם-במכתב לאמור. 
<B>ע א,ב</B> כה אמר, כורש מלך פרס--כול ממלכות הארץ, נתן לי יהוה אלוהי השמיים; והוא-פקד עליי לבנות-לו בית, בירושלים אשר ביהודה. 
<B>ע א,ג</B> מי-בכם מכל-עמו, יהי אלוהיו עימו, ויעל, לירושלים אשר ביהודה; וייבן, את-בית יהוה אלוהי ישראל--הוא האלוהים, אשר בירושלים. 
<B>ע א,ד</B> וכל-הנשאר, מכל-המקומות אשר הוא גר-שם--ינשאוהו אנשי מקומו, בכסף ובזהב וברכוש ובבהמה; עם-הנדבה--לבית האלוהים, אשר בירושלים. 
<B>ע א,ה</B> ויקומו ראשי האבות, ליהודה ובנימין, והכוהנים, והלויים; לכול העיר האלוהים, את-רוחו, לעלות לבנות, את-בית יהוה אשר בירושלים. 
<B>ע א,ו</B> וכל-סביבותיהם חיזקו בידיהם, בכלי-כסף בזהב ברכוש ובבהמה ובמגדנות--לבד, על-כל-התנדב.  {ס}</P>

<P><B>ע א,ז</B> והמלך כורש, הוציא את-כלי בית-יהוה, אשר הוציא נבוכדנאצר מירושלים, וייתנם בבית אלוהיו. 
<B>ע א,ח</B> ויוציאם, כורש מלך פרס, על-יד, מתרדת הגזבר; ויספרם, לששבצר, הנשיא, ליהודה. 
<B>ע א,ט</B> ואלה, מספרם:  אגרטלי זהב שלושים, אגרטלי-כסף אלף, מחלפים, תשעה ועשרים.  {ס}</P>

<P><B>ע א,י</B> כפורי זהב, שלושים--  {ס}  כפורי כסף משנים, ארבע מאות ועשרה; כלים אחרים, אלף.  {ס}</P>

<P><B>ע א,יא</B> כל-כלים לזהב ולכסף, חמשת אלפים וארבע מאות; הכול העלה ששבצר, עם היעלות הגולה--מבבל, לירושלים.  {פ}</P>

<P><B>ע ב,א</B> ואלה בני המדינה, העולים משבי הגולה, אשר הגלה נבוכדנאצר מלך-בבל, לבבל; וישובו לירושלים ויהודה, איש לעירו. 
<B>ע ב,ב</B> אשר-באו עם-זרובבל, ישוע נחמיה שריה רעליה מורדכיי בלשן מספר בגוויי--רחום בענה:  מספר, אנשי עם ישראל.  {ס} 
<B>ע ב,ג</B> בני פרעוש--אלפיים, מאה שבעים ושניים.  {ס} 
<B>ע ב,ד</B> בני שפטיה, שלוש מאות שבעים ושניים.  {ס} 
<B>ע ב,ה</B> בני ארח, שבע מאות חמישה ושבעים.  {ס} 
<B>ע ב,ו</B> בני-פחת מואב לבני ישוע, יואב--אלפיים, שמונה מאות ושנים עשר.  {ס} 
<B>ע ב,ז</B> בני עילם--אלף, מאתיים חמישים וארבעה.  {ס} 
<B>ע ב,ח</B> בני זתוא, תשע מאות וארבעים וחמישה.  {ס} 
<B>ע ב,ט</B> בני זכיי, שבע מאות ושישים.  {ס} 
<B>ע ב,י</B> בני בני, שש מאות ארבעים ושניים.  {ס} 
<B>ע ב,יא</B> בני ביביי, שש מאות עשרים ושלושה.  {ס} 
<B>ע ב,יב</B> בני עזגד--אלף, מאתיים עשרים ושניים.  {ס} 
<B>ע ב,יג</B> בני, אדוניקם--שש מאות, שישים ושישה.  {ס} 
<B>ע ב,יד</B> בני בגוויי, אלפיים חמישים ושישה.  {ס} 
<B>ע ב,טו</B> בני עדין, ארבע מאות חמישים וארבעה.  {ס} 
<B>ע ב,טז</B> בני-אטר ליחזקייה, תשעים ושמונה.  {ס} 
<B>ע ב,יז</B> בני ביציי, שלוש מאות עשרים ושלושה.  {ס} 
<B>ע ב,יח</B> בני יורה, מאה ושנים עשר.  {ס} 
<B>ע ב,יט</B> בני חשום, מאתיים עשרים ושלושה.  {ס} 
<B>ע ב,כ</B> בני גיבר, תשעים וחמישה.  {ס} 
<B>ע ב,כא</B> בני בית-לחם, מאה עשרים ושלושה.  {ס} 
<B>ע ב,כב</B> אנשי נטופה, חמישים ושישה. 
<B>ע ב,כג</B> אנשי ענתות, מאה עשרים ושמונה.  {ס} 
<B>ע ב,כד</B> בני עזמוות, ארבעים ושניים.  {ס} 
<B>ע ב,כה</B> בני קרית ערים כפירה ובארות, שבע מאות וארבעים ושלושה.  {ס} 
<B>ע ב,כו</B> בני הרמה וגבע, שש מאות עשרים ואחד.  {ס} 
<B>ע ב,כז</B> אנשי מכמס, מאה עשרים ושניים.  {ס} 
<B>ע ב,כח</B> אנשי בית-אל והעיי, מאתיים עשרים ושלושה.  {ס} 
<B>ע ב,כט</B> בני נבו, חמישים ושניים.  {ס} 
<B>ע ב,ל</B> בני מגביש, מאה חמישים ושישה.  {ס} 
<B>ע ב,לא</B> בני, עילם אחר--אלף, מאתיים חמישים וארבעה.  {ס} 
<B>ע ב,לב</B> בני חרים, שלוש מאות ועשרים.  {ס} 
<B>ע ב,לג</B> בני-לוד חדיד ואונו, שבע מאות עשרים וחמישה.  {ס} 
<B>ע ב,לד</B> בני ירחו, שלוש מאות ארבעים וחמישה.  {ס} 
<B>ע ב,לה</B> בני סנאה--שלושת אלפים, ושש מאות ושלושים.  {ס} 
<B>ע ב,לו</B> הכוהנים:  בני ידעיה לבית ישוע, תשע מאות שבעים ושלושה.  {ס} 
<B>ע ב,לז</B> בני אימר, אלף חמישים ושניים.  {ס} 
<B>ע ב,לח</B> בני פשחור--אלף, מאתיים ארבעים ושבעה.  {ס} 
<B>ע ב,לט</B> בני חרים, אלף ושבעה עשר.  {ס} 
<B>ע ב,מ</B> הלויים:  בני-ישוע וקדמיאל לבני הודוויה, שבעים וארבעה.  {ס} 
<B>ע ב,מא</B> המשוררים--בני אסף, מאה עשרים ושמונה.  {פ}</P>

<P><B>ע ב,מב</B> בני השוערים, בני-שלום בני-אטר בני-טלמון בני-עקוב, בני חטיטא, בני שוביי--הכול, מאה שלושים ותשעה.  {פ}</P>

<P><B>ע ב,מג</B> הנתינים:  {ס}  בני-ציחא  {ס}  בני-חשופא,  {ס}  בני  {ר}<BR> טבעות.  {ס} 
<B>ע ב,מד</B> בני-קירוס  {ס}  בני-סיעהא,  {ס}  בני  {ר}<BR> פדון.  {ס} 
<B>ע ב,מה</B> בני-לבנה  {ס}  בני-חגבה,  {ס}  בני  {ר}<BR> עקוב.  {ס} 
<B>ע ב,מו</B> בני-חגב  {ס}  בני-שלמיי,  {ס}  בני  {ר}<BR> חנן.  {ס} 
<B>ע ב,מז</B> בני-גידל  {ס}  בני-גחר,  {ס}  בני  {ר}<BR> ראיה.  {ס} 
<B>ע ב,מח</B> בני-רצין  {ס}  בני-נקודא,  {ס}  בני  {ר}<BR> גזם.  {ס} 
<B>ע ב,מט</B> בני-עוזא  {ס}  בני-פסח,  {ס}  בני  {ר}<BR> ביסיי.  {ס} 
<B>ע ב,נ</B> בני-אסנה  {ס}  בני-מעונים,  {ס}  בני  {ר}<BR> נפוסים.  {ס} 
<B>ע ב,נא</B> בני-בקבוק  {ס}  בני-חקופא,  {ס}  בני  {ר}<BR> חרחור.  {ס} 
<B>ע ב,נב</B> בני-בצלות  {ס}  בני-מחידא,  {ס}  בני  {ר}<BR> חרשא.  {ס} 
<B>ע ב,נג</B> בני-ברקוס  {ס}  בני-סיסרא,  {ס}  בני-  {ר}<BR> תמח.  {ס} 
<B>ע ב,נד</B> בני נציח,  {ס}  בני חטיפא.  {ס} 
<B>ע ב,נה</B> בני,  {ר}<BR> עבדי שלמה:  {ס}  בני-סוטיי  {ס}  בני-הסופרת,  {ס}  בני  {ר}<BR> פרודא.  {ס} 
<B>ע ב,נו</B> בני-יעלה  {ס}  בני-דרקון,  {ס}  בני  {ר}<BR> גידל.  {ס} 
<B>ע ב,נז</B> בני שפטיה  {ס}  בני-חטיל,  {ס}  בני  {ר}<BR> פכרת הצביים--  {ס}  בני אמי. 
<B>ע ב,נח</B> כל-הנתינים--ובני, עבדי שלמה:  שלוש מאות, תשעים ושניים.  {ס}</P>

<P><B>ע ב,נט</B> ואלה, העולים מתל מלח תל חרשא, כרוב אדן, אימר; ולא יכלו, להגיד בית-אבותם וזרעם--אם מישראל, הם. 
<B>ע ב,ס</B> בני-דליה בני-טובייה, בני נקודא--שש מאות, חמישים ושניים.  {ס}</P>

<P><B>ע ב,סא</B> ומבני, הכוהנים--בני חוביה, בני הקוץ:  בני ברזלי, אשר לקח מבנות ברזלי הגלעדי אישה, וייקרא, על-שמם. 
<B>ע ב,סב</B> אלה, ביקשו כתבם המתייחשים--ולא נמצאו; ויגואלו, מן-הכהונה. 
<B>ע ב,סג</B> ויאמר התרשתא להם, אשר לא-יאכלו מקודש הקודשים--עד עמוד כוהן, לאורים ולתומים. 
<B>ע ב,סד</B> כל-הקהל, כאחד--ארבע ריבוא, אלפיים שלוש-מאות שישים. 
<B>ע ב,סה</B> מלבד עבדיהם ואמהותיהם, אלה--שבעת אלפים, שלוש מאות שלושים ושבעה; ולהם משוררים ומשוררות, מאתיים. 
<B>ע ב,סו</B> סוסיהם, שבע מאות שלושים ושישה; פרדיהם, מאתיים ארבעים וחמישה. 
<B>ע ב,סז</B> גמליהם--ארבע מאות, שלושים וחמישה; חמורים--ששת אלפים, שבע מאות ועשרים.  {פ}</P>

<P><B>ע ב,סח</B> ומראשי, האבות, בבואם, לבית יהוה אשר בירושלים--התנדבו לבית האלוהים, להעמידו על-מכונו. 
<B>ע ב,סט</B> ככוחם, נתנו לאוצר המלאכה, זהב דרכמונים שש-ריבות ואלף,  {ס}  וכסף מנים חמשת אלפים; וכותנות כוהנים, מאה.  {ס} 
<B>ע ב,ע</B> ויישבו הכוהנים והלויים ומן-העם והמשוררים והשוערים, והנתינים--בעריהם; וכל-ישראל, בעריהם.  {ס} 
<B>ע ג,א</B> וייגע החודש השביעי, ובני ישראל בערים;  {ס}  וייאספו העם כאיש אחד, אל-ירושלים.  {ס}</P>

<P><B>ע ג,ב</B> ויקם ישוע בן-יוצדק ואחיו הכוהנים, וזרובבל בן-שאלתיאל ואחיו, ויבנו, את-מזבח אלוהי ישראל--להעלות עליו, עולות, ככתוב, בתורת משה איש-האלוהים. 
<B>ע ג,ג</B> ויכינו המזבח, על-מכונותיו, כי באימה עליהם, מעמי הארצות; ויעלו עליו עולות ליהוה, עולות לבוקר ולערב. 
<B>ע ג,ד</B> ויעשו את-חג הסוכות, ככתוב; ועולת יום ביום במספר, כמשפט דבר-יום ביומו. 
<B>ע ג,ה</B> ואחרי-כן עולת תמיד, ולחודשים, ולכל-מועדי יהוה, המקודשים; ולכול מתנדב נדבה, ליהוה. 
<B>ע ג,ו</B> מיום אחד, לחודש השביעי, החלו, להעלות עולות ליהוה; והיכל יהוה, לא יוסד. 
<B>ע ג,ז</B> וייתנו-כסף--לחוצבים, ולחרשים; ומאכל ומשתה ושמן, לצידונים ולצורים, להביא עצי ארזים מן-הלבנון אל-ים יפו, כרשיון כורש מלך-פרס עליהם.  {פ}</P>

<P><B>ע ג,ח</B> ובשנה השנית, לבואם אל-בית האלוהים לירושלים, בחודש, השני--החלו זרובבל בן-שאלתיאל וישוע בן-יוצדק ושאר אחיהם הכוהנים והלויים, וכל-הבאים מהשבי ירושלים, ויעמידו את-הלויים מבן עשרים שנה ומעלה, לנצח על-מלאכת בית-יהוה.  {פ}</P>

<P><B>ע ג,ט</B> ויעמוד ישוע בניו ואחיו קדמיאל ובניו בני-יהודה, כאחד, לנצח על-עושי המלאכה, בבית האלוהים:  {ס}  בני, חנדד, בניהם ואחיהם, הלויים. 
<B>ע ג,י</B> וייסדו הבונים, את-היכל יהוה; ויעמידו הכוהנים מלובשים בחצוצרות, והלויים בני-אסף במצלתיים--להלל את-יהוה, על-ידי דויד מלך-ישראל. 
<B>ע ג,יא</B> ויענו בהלל ובהודות ליהוה, כי טוב--כי-לעולם חסדו, על-ישראל; וכל-העם הריעו תרועה גדולה בהלל, ליהוה, על, הוסד בית-יהוה.  {ס}</P>

<P><B>ע ג,יב</B> ורבים מהכוהנים והלויים וראשי האבות הזקנים, אשר ראו את-הבית הראשון ביוסדו--זה הבית בעיניהם, בוכים בקול גדול; ורבים בתרועה בשמחה, להרים קול. 
<B>ע ג,יג</B> ואין העם, מכירים קול תרועת השמחה, לקול, בכי העם:  כי העם, מריעים תרועה גדולה, והקול נשמע, עד-למרחוק.  {פ}</P>

<P><B>ע ד,א</B> וישמעו, צרי יהודה ובנימין:  כי-בני הגולה בונים היכל, ליהוה אלוהי ישראל. 
<B>ע ד,ב</B> וייגשו אל-זרובבל ואל-ראשי האבות, ויאמרו להם נבנה עימכם--כי ככם, נדרוש לאלוהיכם; ולו אנחנו זובחים, מימי איסר חדון מלך אשור, המעלה אותנו, פה. 
<B>ע ד,ג</B> ויאמר להם זרובבל וישוע, ושאר ראשי האבות לישראל--לא-לכם ולנו, לבנות בית לאלוהינו:  כי אנחנו יחד נבנה, ליהוה אלוהי ישראל, כאשר ציוונו, המלך כורש מלך-פרס. 
<B>ע ד,ד</B> ויהי, עם-הארץ--מרפים, ידי עם-יהודה; ומבהלים אותם, לבנות. 
<B>ע ד,ה</B> וסוכרים עליהם יועצים, להפר עצתם--כל-ימי, כורש מלך פרס, ועד-מלכות, דריווש מלך-פרס. 
<B>ע ד,ו</B> ובמלכות, אחשוורוש, בתחילת, מלכותו--כתבו שטנה, על-יושבי יהודה וירושלים.  {ס}</P>

<P><B>ע ד,ז</B> ובימי ארתחשסתא, כתב בשלם מתרדת טבאל ושאר כנוותיו, על-ארתחשסתא, מלך פרס; וכתב, הנשתוון, כתוב ארמית, ומתורגם ארמית.  {פ}</P>

<P><B>ע ד,ח</B> רחום בעיל-טעים, ושמשיי ספרא, כתבו איגרה חדה, על-ירושלם--לארתחשסתא מלכא, כנימא. 
<B>ע ד,ט</B> אדיין רחום בעיל-טעים, ושמשיי ספרא, ושאר, כנוותהון--דיניא ואפרסתכיא טרפליא אפרסיא, ארכוויא בבליא שושנכיא, דהייא, עילמיא. 
<B>ע ד,י</B> ושאר אומיא, די הגלי אסנפר רבא ויקירא, והותיב הימו, בקריה די שמריין--ושאר עבר-נהרה, וכענת. 
<B>ע ד,יא</B> דנה, פרשגן איגרתא, די שלחו עלוהי, על-ארתחשסתא מלכא--עבדך אנש עבר-נהרה, וכענת.  {פ}</P>

<P><B>ע ד,יב</B> ידיע, להוי למלכא, די יהודיא די סליקו מן-לוותך, עלינא אתו לירושלם; קרייתא מרודתא ובישתא, בניין, ושוריא שכלילו, ואושיא יחיטו. 
<B>ע ד,יג</B> כען, ידיע להוי למלכא, די הן קרייתא דך תתבני, ושוריא ישתכללון--מנדה-בלו והלך לא ינתנון, ואפתום מלכים תהנזיק. 
<B>ע ד,יד</B> כען, כל-קוביל די-מלח היכלא מלחנא, וערוות מלכא, לא אריך-לנא למחזי; על-דנה--שלחנא, והודענא למלכא. 
<B>ע ד,טו</B> די יבקר בספר-דוכרניא די אבהתך, ותהשכח בספר דוכרניא ותנדע, די קרייתא דך קריא מרדא ומהנזקת מלכין ומדינן, ואשתדור עבדין בגווה מן-יומת עלמא; על-דנה--קרייתא דך, הוחורבת. 
<B>ע ד,טז</B> מהודעין אנחנה, למלכא, די הן קרייתא דך תתבני, ושוריה ישתכללון:  לוקביל דנה--חלק בעבר נהרא, לא איתיי לך.  {פ}</P>

<P><B>ע ד,יז</B> פתגמא שלח מלכא, על-רחום בעיל-טעים ושמשיי ספרא, ושאר כנוותהון, די יתבין בשמריין--ושאר עבר-נהרה שלם, וכעת.  {ס}</P>

<P><B>ע ד,יח</B> נשתוונא, די שלחתון עלינא--מפרש קרי, קודמיי. 
<B>ע ד,יט</B> ומיני, שים טעים, ובקרו והשכחו, די קרייתא דך מן-יומת עלמא על-מלכין מתנשאה; ומרד ואשתדור, מתעבד-בה. 
<B>ע ד,כ</B> ומלכין תקיפין, הוו על-ירושלם, ושליטין, בכול עבר נהרה; ומידה בלו והלך, מתייהיב להון. 
<B>ע ד,כא</B> כען שימו טעים, לבטלא גובריא איליך; וקרייתא דך לא תתבני, עד-מיני טעמא ייתשם. 
<B>ע ד,כב</B> וזהירין הוו שלו, למעבד על-דנה; למה ישגי חבלא, להנזקת מלכין.  {ס}</P>

<P><B>ע ד,כג</B> אדיין, מן-די פרשגן נשתוונא די ארתחשסתא מלכא, קרי קודם-רחום ושמשיי ספרא, וכנוותהון; אזלו בבהילו לירושלם על-יהודיא, ובטילו הימו באדרע וחיל.  {ס}</P>

<P><B>ע ד,כד</B> באדיין, בטילת עבידת בית-אלהא, די, בירושלם; והות, בטלא, עד שנת תרתין, למלכות דריווש מלך-פרס.  {פ}</P>

<P><B>ע ה,א</B> והתנבי חגיי נבייא, וזכריה בר-עידוא נבייאיא, על-יהודיא, די ביהוד ובירושלם--בשום אלה ישראל, עליהון.  {ס}</P>

<P><B>ע ה,ב</B> באדיין קמו זרובבל בר-שאלתיאל, וישוע בר-יוצדק, ושריו למבני, בית אלהא די בירושלם; ועימהון נבייאיא די-אלהא, מסעדין להון.  {פ}</P>

<P><B>ע ה,ג</B> ביה-זמנא אתא עליהון תתניי פחת עבר-נהרה, ושתר בוזניי--וכנוותהון; וכן, אמרין להום--מן-שם לכום טעים ביתא דנה ליבני, ואושרנא דנה לשכללה.  {ס}</P>

<P><B>ע ה,ד</B> אדיין כנימא, אמרנא להום:  מן-אינון שמהת גובריא, די-דנה בניינא בניין. 
<B>ע ה,ה</B> ועין אלההום, הות על-שבי יהודיא, ולא-בטילו הימו, עד-טעמא לדריווש יהך; ואדיין יתיבון נשתוונא, על-דנה.  {פ}</P>

<P><B>ע ה,ו</B> פרשגן איגרתא די-שלח תתניי פחת עבר-נהרה, ושתר בוזניי וכנוותיה, אפרסכיא, די בעבר נהרה--על-דריווש, מלכא. 
<B>ע ה,ז</B> פתגמא, שלחו עלוהי; וכדנה כתיב בגוויה, לדריווש מלכא שלמא כולא.  {ס}</P>

<P><B>ע ה,ח</B> ידיע להוי למלכא, די-אזלנא ליהוד מדינתא לבית אלהא רבא, והוא מתבני אבן גלל, ואע מיתשם בכותליא; ועבידתא דך אוספרנא מתעבדא, ומצלח בידהום.  {ס}</P>

<P><B>ע ה,ט</B> אדיין, שאילנא לשביא איליך, כנימא, אמרנא להום:  מן-שם לכום טעים, ביתא דנה למבניה, ואושרנא דנה, לשכללה. 
<B>ע ה,י</B> ואף שמהתהום שאילנא להום, להודעותך--די נכתוב שום-גובריא, די בראשיהום.  {ס}</P>

<P><B>ע ה,יא</B> וכנימא פתגמא, התיבונא למימר:  אנחנא הימו עבדוהי די-אלה שמיא וארעא, ובניין ביתא די-הוה בני מקדמת דנה שנין שגיאן, ומלך לישראל רב, בנהי ושכלליה. 
<B>ע ה,יב</B> להן, מן-די הרגיזו אבהתנא לאלה שמיא--יהב הימו, ביד נבוכדנאצר מלך-בבל כסדאה; וביתה דנה סתריה, ועמה הגלי לבבל.  {ס}</P>

<P><B>ע ה,יג</B> ברם בשנת חדה, לכורש מלכא די בבל--כורש מלכא שם טעים, בית-אלהא דנה ליבני. 
<B>ע ה,יד</B> ואף מאניא די-בית-אלהא, די דהבה וכספא, די נבוכדנאצר הנפיק מן-היכלא די בירושלם, והיביל הימו להיכלא די בבל--הנפיק הימו כורש מלכא, מן-היכלא די בבל, ויהיבו לששבצר שמיה, די פחה שמיה. 
<B>ע ה,טו</B> ואמר-ליה--אל מאניא, שיא איזל-אחית הימו בהיכלא די בירושלם; ובית אלהא, יתבני על-אתריה.  {ס}</P>

<P><B>ע ה,טז</B> אדיין, ששבצר דיך, אתא יהב אושיא די-בית אלהא, די בירושלם; ומן-אדיין ועד-כען מתבני, ולא שלים. 
<B>ע ה,יז</B> וכען הן על-מלכא טב, יתבקר בבית גנזיא די-מלכא תמה די בבבל, הן איתיי די-מן-כורש מלכא שים טעים, למבני בית-אלהא דיך בירושלם; ורעות מלכא על-דנה, ישלח עלינא.  {ס}</P>

<P><B>ע ו,א</B> באדיין דריווש מלכא, שם טעים; ובקרו בבית ספריא, די גנזיא מהחתין תמה--בבבל. 
<B>ע ו,ב</B> והשתכח באחמתא, בבירתא די במדיי מדינתא--מגילה חדה; וכן-כתיב בגווה, דכרונה.  {פ}</P>

<P><B>ע ו,ג</B> בשנת חדה לכורש מלכא, כורש מלכא שם טעים--בית-אלהא בירושלם ביתא יתבני, אתר די-דבחין דבחין ואושוהי מסובלין; רומיה אמין שיתין, פתייה אמין שיתין. 
<B>ע ו,ד</B> נדבכין די-אבן גלל, תלתא, ונדבך, די-אע חדת; ונפקתא--מן-בית מלכא, תתייהיב. 
<B>ע ו,ה</B> ואף מאני בית-אלהא, די דהבה וכספא, די נבוכדנאצר הנפיק מן-היכלא די-בירושלם, והיביל לבבל--יהתיבון, ויהך להיכלא די-בירושלם לאתריה, ותחית, בבית אלהא.  {ס}</P>

<P><B>ע ו,ו</B> כען תתניי פחת עבר-נהרה שתר בוזניי, וכנוותהון, אפרסכיא, די בעבר נהרה--רחיקין הוו, מן-תמה. 
<B>ע ו,ז</B> שבוקו, לעבידת בית-אלהא דיך; פחת יהודיא ולשבי יהודיא, בית-אלהא דיך יבנון על-אתריה. 
<B>ע ו,ח</B> ומיני, שים טעים--למא די-תעבדון עם-שבי יהודיא איליך, למבני בית-אלהא דיך; ומנכסי מלכא, די מידת עבר נהרה, אוספרנא נפקתא תהוי מתייהבא לגובריא איליך, די-לא לבטלא. 
<B>ע ו,ט</B> ומה חשחן ובני תורין ודכרין ואימרין לעלוון לאלה שמיא חנטין מלח חמר ומשח, כמימר כהניא די-בירושלם להוי מתייהיב להום יום ביום--די-לא שלו. 
<B>ע ו,י</B> די-להוון מהקרבין ניחוחין, לאלה שמיא; ומצליין, לחיי מלכא ובנוהי. 
<B>ע ו,יא</B> ומיני, שים טעים--די כל-אנש די יהשני פתגמא דנה, יתנסח אע מן-ביתיה וזקיף יתמחי עלוהי; וביתיה נוולו יתעביד, על-דנה. 
<B>ע ו,יב</B> ואלהא די שכין שמיה תמה, ימגר כל-מלך ועם די ישלח ידיה להשניה לחבלה בית-אלהא דיך--די בירושלם; אנה דריווש שמת טעים, אוספרנא יתעביד.  {פ}</P>

<P><B>ע ו,יג</B> אדיין תתניי פחת עבר-נהרה, שתר בוזניי--וכנוותהון:  לוקביל, די-שלח דריווש מלכא כנימא--אוספרנא עבדו. 
<B>ע ו,יד</B> ושבי יהודיא בניין ומצלחין, בנבואת חגיי נבייא וזכריה בר-עידוא; ובנו ושכלילו, מן-טעם אלה ישראל, ומטעים כורש ודריווש, וארתחשסתא מלך פרס. 
<B>ע ו,טו</B> ושיציא ביתה דנה, עד יום תלתה לירח אדר--די-היא שנת-שית, למלכות דריווש מלכא.  {פ}</P>

<P><B>ע ו,טז</B> ועבדו בני-ישראל כהניא וליוויא ושאר בני-גלותא, חנוכת בית-אלהא דנה--בחדווה. 
<B>ע ו,יז</B> והקריבו, לחנוכת בית-אלהא דנה, תורין מאה, דכרין מאתיין אימרין ארבע מאה; וצפירי עיזין לחטאה על-כל-ישראל, תרי-עשר--למניין, שבטי ישראל. 
<B>ע ו,יח</B> והקימו כהניא בפלוגתהון, וליוויא במחלקתהון, על-עבידת אלהא, די בירושלם:  ככתב, ספר משה.  {פ}</P>

<P><B>ע ו,יט</B> ויעשו בני-הגולה, את-הפסח--בארבעה עשר, לחודש הראשון. 
<B>ע ו,כ</B> כי היטהרו הכוהנים והלויים, כאחד--כולם טהורים; וישחטו הפסח לכל-בני הגולה, ולאחיהם הכוהנים ולהם. 
<B>ע ו,כא</B> ויאכלו בני-ישראל, השבים מהגולה, וכול הנבדל מטומאת גויי-הארץ, אליהם--לדרוש, ליהוה אלוהי ישראל. 
<B>ע ו,כב</B> ויעשו חג-מצות שבעת ימים, בשמחה:  כי שימחם יהוה, והסב לב מלך-אשור עליהם--לחזק ידיהם, במלאכת בית-האלוהים אלוהי ישראל.  {פ}</P>

<P><B>ע ז,א</B> ואחר הדברים האלה, במלכות ארתחשסתא מלך-פרס--עזרא, בן-שריה, בן-עזריה, בן-חלקייה. 
<B>ע ז,ב</B> בן-שלום בן-צדוק, בן-אחיטוב. 
<B>ע ז,ג</B> בן-אמריה בן-עזריה, בן-מריות. 
<B>ע ז,ד</B> בן-זרחיה בן-עוזי, בן-בוקי. 
<B>ע ז,ה</B> בן-אבישוע, בן-פינחס בן-אלעזר, בן-אהרון הכוהן, הראש. 
<B>ע ז,ו</B> הוא עזרא, עלה מבבל, והוא-סופר מהיר בתורת משה, אשר-נתן יהוה אלוהי ישראל; וייתן-לו המלך, כיד-יהוה אלוהיו עליו--כול, בקשתו.  {פ}</P>

<P><B>ע ז,ז</B> ויעלו מבני-ישראל ומן-הכוהנים והלויים והמשוררים והשוערים, והנתינים--אל-ירושלים:  בשנת-שבע, לארתחשסתא המלך. 
<B>ע ז,ח</B> ויבוא ירושלים, בחודש החמישי:  היא שנת השביעית, למלך. 
<B>ע ז,ט</B> כי, באחד לחודש הראשון--הוא יסוד, המעלה מבבל; ובאחד לחודש החמישי, בא אל-ירושלים, כיד-אלוהיו, הטובה עליו. 
<B>ע ז,י</B> כי עזרא הכין לבבו, לדרוש את-תורת יהוה ולעשות, וללמד בישראל, חוק ומשפט.  {ס}</P>

<P><B>ע ז,יא</B> וזה פרשגן הנשתוון, אשר נתן המלך ארתחשסתא, לעזרא הכוהן, הסופר:  סופר דברי מצוות-יהוה, וחוקיו--על-ישראל.  {פ}</P>

<P><B>ע ז,יב</B> ארתחשסתא--מלך, מלכיא:  לעזרא כהנא ספר דתא די-אלה שמיא, גמיר--וכענת. 
<B>ע ז,יג</B> מיני, שים טעים--די כל-מתנדב במלכותי מן-עמא ישראל וכהנוהי וליוויא למהך לירושלם עימך, יהך. 
<B>ע ז,יד</B> כל-קוביל, די מן-קודם מלכא ושבעת יעטוהי שליח, לבקרה על-יהוד, ולירושלם--בדת אלהך, די בידך. 
<B>ע ז,טו</B> ולהיבלה, כסף ודהב--די-מלכא ויעטוהי, התנדבו לאלה ישראל, די בירושלם, משכניה. 
<B>ע ז,טז</B> וכול, כסף ודהב, די תהשכח, בכול מדינת בבל--עם התנדבות עמא וכהניא מתנדבין, לבית אלההום די בירושלם. 
<B>ע ז,יז</B> כל-קוביל דנה אוספרנא תקני בכספא דנה, תורין דכרין אימרין, ומנחתהון, ונסכיהון; ותקריב הימו--על-מדבחה, די בית אלהכום די בירושלם. 
<B>ע ז,יח</B> ומה די עלך ועל-אחך ייטב, בשאר כספא ודהבה--למעבד:  כרעות אלהכום, תעבדון. 
<B>ע ז,יט</B> ומאניא די-מתייהבין לך, לפולחן בית אלהך--השלים, קודם אלה ירושלם. 
<B>ע ז,כ</B> ושאר, חשחות בית אלהך, די ייפל-לך, למנתן--תנתין, מן-בית גנזי מלכא. 
<B>ע ז,כא</B> ומיני אנה ארתחשסתא מלכא, שים טעים--לכול גיזבריא, די בעבר נהרה:  די כל-די ישאלנכון עזרא כהנא ספר דתא, די-אלה שמיא--אוספרנא, יתעביד. 
<B>ע ז,כב</B> עד-כסף, ככרין מאה, ועד-חנטין כורין מאה, ועד-חמר בתין מאה ועד-בתין משח מאה; ומלח, די-לא כתב. 
<B>ע ז,כג</B> כל-די, מן-טעם אלה שמיא, יתעביד אדרזדא, לבית אלה שמיא:  די-למה להוי קצף, על-מלכות מלכא ובנוהי. 
<B>ע ז,כד</B> ולכום מהודעין, די כל-כהניא וליוויא זמריא תרעיא נתיניא, ופלחי, בית אלהא דנה--מנדה בלו והלך, לא שליט למרמי עליהום. 
<B>ע ז,כה</B> ואנת עזרא, כחוכמת אלהך די-בידך מני שפטין ודיינין די-להוון דיינין לכל-עמא די בעבר נהרה, לכל-ידעי, דתי אלהך; ודי לא ידע, תהודעון. 
<B>ע ז,כו</B> וכל-די-לא להוי עביד דתא די-אלהך, ודתא די מלכא--אוספרנא, דינה להוי מתעביד מיניה:  הן למות הן לשרושי, הן-לענש נכסין ולאסורין.  {פ}</P>

<P><B>ע ז,כז</B> ברוך יהוה, אלוהי אבותינו--אשר נתן כזאת, בלב המלך, לפאר, את-בית יהוה אשר בירושלים. 
<B>ע ז,כח</B> ועליי הטה-חסד, לפני המלך ויועציו, ולכל-שרי המלך, הגיבורים; ואני התחזקתי, כיד-יהוה אלוהיי עליי, ואקבצה מישראל ראשים, לעלות עימי.  {פ}</P>

<P><B>ע ח,א</B> ואלה ראשי אבותיהם, והתייחשם:  העולים עימי, במלכות ארתחשסתא המלך--מבבל.  {ס} 
<B>ע ח,ב</B> מבני פינחס גרשום,  {ס}  מבני איתמר דנייאל;  {ס}  מבני דויד, חטוש.  {ס} 
<B>ע ח,ג</B> מבני שכניה,  {ס}  מבני פרעוש זכריה; ועימו התייחש לזכרים, מאה וחמישים.  {ס} 
<B>ע ח,ד</B> מבני פחת מואב, אליהועיניי בן-זרחיה; ועימו, מאתיים הזכרים.  {ס} 
<B>ע ח,ה</B> מבני שכניה, בן-יחזיאל; ועימו, שלוש מאות הזכרים.  {ס} 
<B>ע ח,ו</B> ומבני עדין, עבד בן-יונתן; ועימו, חמישים הזכרים.  {ס} 
<B>ע ח,ז</B> ומבני עילם, ישעיה בן-עתליה; ועימו, שבעים הזכרים.  {ס} 
<B>ע ח,ח</B> ומבני שפטיה, זבדיה בן-מיכאל; ועימו, שמונים הזכרים.  {ס} 
<B>ע ח,ט</B> מבני יואב, עובדיה בן-יחיאל; ועימו, מאתיים ושמונה עשר הזכרים.  {ס} 
<B>ע ח,י</B> ומבני שלומית, בן-יוסיפיה; ועימו, מאה ושישים הזכרים.  {ס} 
<B>ע ח,יא</B> ומבני ביביי, זכריה בן-ביביי; ועימו, עשרים ושמונה הזכרים.  {ס} 
<B>ע ח,יב</B> ומבני עזגד, יוחנן בן-הקטן; ועימו, מאה ועשרה הזכרים.  {ס} 
<B>ע ח,יג</B> ומבני אדוניקם, אחרונים--ואלה שמותם, אליפלט יעיאל ושמעיה; ועימהם, שישים הזכרים.  {ס} 
<B>ע ח,יד</B> ומבני בגוויי, עותיי וזכור; ועימו, שבעים הזכרים.  {פ}</P>

<P><B>ע ח,טו</B> ואקבצם, אל-הנהר הבא אל-אהווא, ונחנה שם, ימים שלושה; ואבינה בעם ובכוהנים, ומבני לוי לא-מצאתי שם. 
<B>ע ח,טז</B> ואשלחה לאליעזר לאריאל לשמעיה ולאלנתן וליריב ולאלנתן ולנתן, ולזכריה ולמשולם--ראשים; וליויריב ולאלנתן, מבינים. 
<B>ע ח,יז</B> ואצווה אותם על-אידו הראש, בכסיפיא המקום; ואשימה בפיהם דברים לדבר אל-אידו אחיו הנתינים, בכסיפיא המקום--להביא-לנו משרתים, לבית אלוהינו. 
<B>ע ח,יח</B> ויביאו לנו כיד-אלוהינו הטובה עלינו, איש שכל--מבני מחלי, בן-לוי בן-ישראל; ושרביה ובניו ואחיו, שמונה עשר. 
<B>ע ח,יט</B> ואת-חשביה--ואיתו ישעיה, מבני מררי:  אחיו ובניהם, עשרים.  {ס}</P>

<P><B>ע ח,כ</B> ומן-הנתינים, שנתן דויד והשרים לעבודת הלויים--נתינים, מאתיים ועשרים:  כולם, ניקבו בשמות. 
<B>ע ח,כא</B> ואקרא שם צום על-הנהר אהווא, להתענות לפני אלוהינו--לבקש ממנו דרך ישרה, לנו ולטפנו ולכל-רכושנו. 
<B>ע ח,כב</B> כי בושתי, לשאול מן-המלך חיל ופרשים--לעוזרנו מאויב, בדרך:  כי-אמרנו למלך לאמור, יד-אלוהינו על-כל-מבקשיו לטובה, ועוזו ואפו, על כל-עוזביו. 
<B>ע ח,כג</B> ונצומה ונבקשה מאלוהינו, על-זאת; וייעתר, לנו. 
<B>ע ח,כד</B> ואבדילה משרי הכוהנים, שנים עשר--לשרביה חשביה, ועימהם מאחיהם עשרה. 
<B>ע ח,כה</B> ואשקולה להם, את-הכסף ואת-הזהב ואת-הכלים--תרומת בית-אלוהינו, ההרימו המלך ויועציו ושריו, וכל-ישראל, הנמצאים. 
<B>ע ח,כו</B> ואשקלה על-ידם כסף, כיכרים שש-מאות וחמישים, וכלי-כסף מאה, לכיכרים; זהב, מאה כיכר. 
<B>ע ח,כז</B> וכפורי זהב עשרים, לאדרכונים אלף; וכלי נחושת מוצהב טובה, שניים--חמודות, כזהב. 
<B>ע ח,כח</B> ואומרה אליהם, אתם קודש ליהוה, והכלים, קודש; והכסף והזהב נדבה, ליהוה אלוהי אבותיכם. 
<B>ע ח,כט</B> שקדו ושמרו, עד-תשקלו לפני שרי הכוהנים והלויים ושרי-האבות לישראל--בירושלים:  הלשכות, בית יהוה. 
<B>ע ח,ל</B> וקיבלו הכוהנים והלויים, משקל הכסף והזהב והכלים--להביא לירושלים, לבית אלוהינו.  {פ}</P>

<P><B>ע ח,לא</B> וניסעה מנהר אהווא, בשנים עשר לחודש הראשון--ללכת, ירושלים; ויד-אלוהינו, הייתה עלינו, ויצילנו, מכף אויב ואורב על-הדרך. 
<B>ע ח,לב</B> ונבוא, ירושלים; ונשב שם, ימים שלושה. 
<B>ע ח,לג</B> וביום הרביעי נשקל הכסף והזהב והכלים בבית אלוהינו, על יד-מרמות בן-אורייה הכוהן, ועימו, אלעזר בן-פינחס; ועימהם יוזבד בן-ישוע, ונועדיה בן-בינוי--הלויים. 
<B>ע ח,לד</B> במספר במשקל, לכול; וייכתב כל-המשקל, בעת ההיא.  {פ}</P>

<P><B>ע ח,לה</B> הבאים מהשבי בני-הגולה הקריבו עולות לאלוהי ישראל, פרים שנים-עשר על-כל-ישראל אילים תשעים ושישה כבשים שבעים ושבעה, צפירי חטאת, שנים עשר:  הכול, עולה ליהוה.  {פ}</P>

<P><B>ע ח,לו</B> וייתנו את-דתי המלך, לאחשדרפני המלך, ופחוות, עבר הנהר; ונישאו את-העם, ואת-בית האלוהים.  {ס}</P>

<P><B>ע ט,א</B> וככלות אלה, ניגשו אליי השרים לאמור--לא-נבדלו העם ישראל והכוהנים והלויים, מעמי הארצות:  כתועבותיהם לכנעני החיתי הפריזי היבוסי, העמוני המואבי, המצרי, והאמורי. 
<B>ע ט,ב</B> כי-נשאו מבנותיהם, להם ולבניהם, והתערבו זרע הקודש, בעמי הארצות; ויד השרים והסגנים, הייתה במעל הזה--ראשונה.  {ס}</P>

<P><B>ע ט,ג</B> וכשומעי את-הדבר הזה, קרעתי את-בגדי ומעילי; ואמרטה משיער ראשי, וזקני, ואשבה, משומם. 
<B>ע ט,ד</B> ואליי ייאספו, כול חרד בדברי אלוהי-ישראל--על, מעל הגולה; ואני יושב משומם, עד למנחת הערב. 
<B>ע ט,ה</B> ובמנחת הערב, קמתי מתעניתי, ובקורעי בגדי, ומעילי; ואכרעה, על-ברכיי, ואפרשה כפיי, אל-יהוה אלוהיי. 
<B>ע ט,ו</B> ואומרה, אלוהיי בושתי ונכלמתי--להרים אלוהיי פניי, אליך:  כי עוונותינו רבו למעלה ראש, ואשמתנו גדלה עד לשמיים. 
<B>ע ט,ז</B> מימי אבותינו, אנחנו באשמה גדולה--עד, היום הזה; ובעוונותינו ניתנו אנחנו מלכינו כוהנינו ביד מלכי הארצות, בחרב בשבי ובביזה ובבושת פנים--כהיום הזה. 
<B>ע ט,ח</B> ועתה כמעט-רגע הייתה תחינה מאת יהוה אלוהינו, להשאיר לנו פליטה, ולתת-לנו יתד, במקום קודשו--להאיר עינינו אלוהינו, ולתיתנו מחיה מעט בעבדותנו. 
<B>ע ט,ט</B> כי-עבדים אנחנו--ובעבדותנו, לא עזבנו אלוהינו; ויט-עלינו חסד לפני מלכי פרס לתת-לנו מחיה, לרומם את-בית אלוהינו ולהעמיד את-חורבותיו, ולתת-לנו גדר, ביהודה ובירושלים.  {ס}</P>

<P><B>ע ט,י</B> ועתה מה-נאמר אלוהינו, אחרי-זאת:  כי עזבנו, מצוותיך. 
<B>ע ט,יא</B> אשר ציווית, ביד עבדיך הנביאים לאמור--הארץ אשר אתם באים לרשתה, ארץ נידה היא בנידת עמי הארצות:  בתועבותיהם, אשר מילאוה מפה אל-פה--בטומאתם. 
<B>ע ט,יב</B> ועתה בנותיכם אל-תיתנו לבניהם, ובנותיהם אל-תשאו לבניכם, ולא-תדרשו שלומם וטובתם, עד-עולם--למען תחזקו, ואכלתם את-טוב הארץ, והורשתם לבניכם, עד-עולם. 
<B>ע ט,יג</B> ואחרי, כל-הבא עלינו, במעשינו הרעים, ובאשמתנו הגדולה:  כי אתה אלוהינו, חשכת למטה מעוונינו, ונתת לנו פליטה, כזאת. 
<B>ע ט,יד</B> הנשוב, להפר מצוותיך, ולהתחתן, בעמי התועבות האלה:  הלוא תאנף-בנו עד-כלה, לאין שארית ופליטה.  {פ}</P>

<P><B>ע ט,טו</B> יהוה אלוהי ישראל, צדיק אתה--כי-נשארנו פליטה, כהיום הזה; הננו לפניך באשמתנו, כי אין לעמוד לפניך על-זאת.  {פ}</P>

<P><B>ע י,א</B> וכהתפלל עזרא, וכהתוודותו, בוכה ומתנפל, לפני בית האלוהים:  נקבצו אליו מישראל קהל רב-מאוד, אנשים ונשים וילדים--כי-בכו העם, הרבה-בכה.  {ס}</P>

<P><B>ע י,ב</B> ויען שכניה בן-יחיאל מבני עילם, ויאמר לעזרא--אנחנו מעלנו באלוהינו, ונושב נשים נוכרייות מעמי הארץ; ועתה יש-מקוה לישראל, על-זאת. 
<B>ע י,ג</B> ועתה נכרות-ברית לאלוהינו להוציא כל-נשים והנולד מהם, בעצת אדוניי, והחרדים, במצות אלוהינו; וכתורה, ייעשה. 
<B>ע י,ד</B> קום כי-עליך הדבר, ואנחנו עימך:  חזק, ועשה.  {פ}</P>

<P><B>ע י,ה</B> ויקם עזרא וישבע את-שרי הכוהנים הלויים וכל-ישראל, לעשות כדבר הזה--ויישבעו. 
<B>ע י,ו</B> ויקם עזרא, מלפני בית האלוהים, וילך, אל-לשכת יהוחנן בן-אלישיב; וילך שם, לחם לא-אכל ומים לא-שתה--כי מתאבל, על-מעל הגולה.  {ס}</P>

<P><B>ע י,ז</B> ויעבירו קול ביהודה וירושלים, לכול בני הגולה--להיקבץ, ירושלים. 
<B>ע י,ח</B> וכול אשר לא-יבוא לשלושת הימים, כעצת השרים והזקנים--יוחרם, כל-רכושו; והוא ייבדל, מקהל הגולה.  {ס}</P>

<P><B>ע י,ט</B> וייקבצו כל-אנשי-יהודה ובנימין ירושלים לשלושת הימים, הוא חודש התשיעי--בעשרים בחודש; ויישבו כל-העם, ברחוב בית האלוהים, מרעידים על-הדבר, ומהגשמים.  {פ}</P>

<P><B>ע י,י</B> ויקם עזרא הכוהן, ויאמר אליהם, אתם מעלתם, ותושיבו נשים נוכרייות--להוסיף, על-אשמת ישראל. 
<B>ע י,יא</B> ועתה, תנו תודה ליהוה אלוהי-אבותיכם--ועשו רצונו; והיבדלו מעמי הארץ, ומן-הנשים הנוכרייות. 
<B>ע י,יב</B> ויענו כל-הקהל ויאמרו, קול גדול:  כן כדברך עלינו, לעשות. 
<B>ע י,יג</B> אבל העם רב והעת גשמים, ואין כוח לעמוד בחוץ; והמלאכה, לא-ליום אחד ולא לשניים--כי-הרבינו לפשוע, בדבר הזה. 
<B>ע י,יד</B> יעמדו-נא שרינו לכל-הקהל וכול אשר בערינו, ההושיב נשים נוכרייות יבוא לעיתים מזומנים, ועימהם זקני-עיר ועיר, ושופטיה:  עד להשיב חרון אף-אלוהינו, ממנו--עד, לדבר הזה.  {פ}</P>

<P><B>ע י,טו</B> אך יונתן בן-עשהאל ויחזיה בן-תקווה, עמדו על-זאת; ומשולם ושבתיי הלוי, עזרום. 
<B>ע י,טז</B> ויעשו-כן, בני הגולה, וייבדלו עזרא הכוהן אנשים ראשי האבות לבית אבותם, וכולם בשמות; ויישבו, ביום אחד לחודש העשירי, לדריווש, הדבר. 
<B>ע י,יז</B> ויכלו בכול--אנשים, ההושיבו נשים נוכרייות:  עד יום אחד, לחודש הראשון.  {פ}</P>

<P><B>ע י,יח</B> ויימצא מבני הכוהנים, אשר הושיבו נשים נוכרייות:  מבני ישוע בן-יוצדק, ואחיו--מעשיה ואליעזר, ויריב וגדליה. 
<B>ע י,יט</B> וייתנו ידם, להוציא נשיהם; ואשמים איל-צאן, על-אשמתם.  {ס} 
<B>ע י,כ</B> ומבני אימר, חנני וזבדיה.  {ס} 
<B>ע י,כא</B> ומבני, חרים--מעשיה ואלייה ושמעיה, ויחיאל ועוזייה. 
<B>ע י,כב</B> ומבני, פשחור--אליועיניי מעשיה ישמעאל נתנאל, יוזבד ואלעשה.  {ס} 
<B>ע י,כג</B> ומן-הלויים--יוזבד ושמעי, וקליה הוא קליטא, פתחיה יהודה, ואליעזר.  {ס} 
<B>ע י,כד</B> ומן-המשוררים, אלישיב; ומן-השוערים, שלום וטלם ואורי.  {ס} 
<B>ע י,כה</B> ומישראל--מבני פרעוש רמיה וייזייה ומלכייה, ומיימין ואלעזר, ומלכייה, ובניה.  {ס} 
<B>ע י,כו</B> ומבני, עילם--מתניה זכריה ויחיאל ועבדי, וירמות ואלייה.  {ס} 
<B>ע י,כז</B> ומבני, זתוא--אליועיניי אלישיב מתניה וירמות, וזבד ועזיזא.  {ס} 
<B>ע י,כח</B> ומבני, ביביי--יהוחנן חנניה, זביי עתליי.  {ס} 
<B>ע י,כט</B> ומבני, בני--משולם מלוך ועדיה, ישוב ושאל ורמות.  {ס} 
<B>ע י,ל</B> ומבני פחת מואב, עדנא וכלל, בניה מעשיה מתניה בצלאל, ובינוי ומנשה.  {ס} 
<B>ע י,לא</B> ובני, חרים--אליעזר יישייה מלכייה, שמעיה שמעון. 
<B>ע י,לב</B> בנימין מלוך, שמריה.  {ס} 
<B>ע י,לג</B> מבני, חשום--מתניי מתתה זבד אליפלט, ירמיי מנשה שמעי.  {ס} 
<B>ע י,לד</B> מבני בני, מעדיי עמרם ואואל.  {ס} 
<B>ע י,לה</B> בניה בדיה, כלוהו. 
<B>ע י,לו</B> וניה מרמות, אלישיב. 
<B>ע י,לז</B> מתניה מתניי, ויעשיי. 
<B>ע י,לח</B> ובני ובינוי, שמעי. 
<B>ע י,לט</B> ושלמיה ונתן, ועדיה. 
<B>ע י,מ</B> מכנדביי ששיי, שריי. 
<B>ע י,מא</B> עזראל ושלמיהו, שמריה. 
<B>ע י,מב</B> שלום אמריה, יוסף.  {ס} 
<B>ע י,מג</B> מבני, נבו--יעיאל מתיתיה זבד זבינא, ידיי ויואל בניה. 
<B>ע י,מד</B> כל-אלה, נשאו נשים נוכרייות; ויש מהם נשים, וישימו בנים.  {פ}</P>

<P><B>נ א,א</B> דברי נחמיה, בן-חכליה:  ויהי בחודש-כסליו שנת עשרים, ואני הייתי בשושן הבירה. 
<B>נ א,ב</B> ויבוא חנני אחד מאחיי, הוא ואנשים--מיהודה; ואשאלם על-היהודים הפליטה, אשר-נשארו מן-השבי--ועל-ירושלים. 
<B>נ א,ג</B> ויאמרו, לי--הנשארים אשר-נשארו מן-השבי שם במדינה, ברעה גדולה ובחרפה; וחומת ירושלים מפורצת, ושעריה ניצתו באש. 
<B>נ א,ד</B> ויהי כשומעי את-הדברים האלה, ישבתי ואבכה, ואתאבלה, ימים; ואהי צם ומתפלל, לפני אלוהי השמיים. 
<B>נ א,ה</B> ואומר, אנא יהוה אלוהי השמיים--האל הגדול, והנורא:  שומר הברית וחסד, לאוהביו ולשומרי מצוותיו. 
<B>נ א,ו</B> תהי נא אוזנך-קשבת ועיניך פתוחות לשמוע אל-תפילת עבדך אשר אנוכי מתפלל לפניך היום, יומם ולילה--על-בני ישראל, עבדיך; ומתוודה, על-חטאות בני-ישראל אשר חטאנו לך, ואני ובית-אבי, חטאנו. 
<B>נ א,ז</B> חבול, חבלנו לך; ולא-שמרנו את-המצוות, ואת-החוקים ואת-המשפטים, אשר ציווית, את-משה עבדך. 
<B>נ א,ח</B> זכור-נא, את-הדבר, אשר ציווית את-משה עבדך, לאמור:  אתם תמעלו--אני, אפיץ אתכם בעמים. 
<B>נ א,ט</B> ושבתם אליי--ושמרתם מצוותיי, ועשיתם אותם:  אם-יהיה נידחכם בקצה השמיים, משם אקבצם, והביאותים אל-המקום, אשר בחרתי לשכן את-שמי שם. 
<B>נ א,י</B> והם עבדיך, ועמך--אשר פדית בכוחך הגדול, ובידך החזקה. 
<B>נ א,יא</B> אנא אדוניי, תהי נא אוזנך-קשבת אל-תפילת עבדך ואל-תפילת עבדיך החפצים ליראה את-שמך, והצליחה-נא לעבדך היום, ותנהו לרחמים לפני האיש הזה; ואני הייתי משקה, למלך.  {פ}</P>

<P><B>נ ב,א</B> ויהי בחודש ניסן, שנת עשרים לארתחשסתא המלך--יין לפניו; ואשא את-היין ואתנה למלך, ולא-הייתי רע לפניו. 
<B>נ ב,ב</B> ויאמר לי המלך מדוע פניך רעים, ואתה אינך חולה--אין זה, כי-אם רוע לב; ואירא, הרבה מאוד. 
<B>נ ב,ג</B> ואומר למלך, המלך לעולם יחיה; מדוע לא-יירעו פניי, אשר העיר בית-קברות אבותיי חרבה, ושעריה, אוכלו באש.  {ס}</P>

<P><B>נ ב,ד</B> ויאמר לי המלך, על-מה-זה אתה מבקש; ואתפלל, אל-אלוהי השמיים. 
<B>נ ב,ה</B> ואומר למלך--אם-על-המלך טוב, ואם-ייטב עבדך לפניך:  אשר תשלחני אל-יהודה, אל-עיר קברות אבותיי--ואבננה. 
<B>נ ב,ו</B> ויאמר לי המלך והשגל יושבת אצלו, עד-מתיי יהיה מהלכך--ומתיי תשוב; וייטב לפני-המלך וישלחני, ואתנה לו זמן. 
<B>נ ב,ז</B> ואומר, למלך--אם-על-המלך טוב, איגרות ייתנו-לי על-פחוות עבר הנהר:  אשר, יעבירוני, עד אשר-אבוא, אל-יהודה. 
<B>נ ב,ח</B> ואיגרת אל-אסף שומר הפרדס אשר למלך, אשר ייתן-לי עצים לקרות את-שערי הבירה אשר-לבית ולחומת העיר, ולבית, אשר-אבוא אליו; וייתן-לי המלך, כיד-אלוהיי הטובה עליי. 
<B>נ ב,ט</B> ואבוא, אל-פחוות עבר הנהר, ואתנה להם, את איגרות המלך; וישלח עימי המלך, שרי חיל ופרשים.  {פ}</P>

<P><B>נ ב,י</B> וישמע סנבלט החורוני, וטובייה העבד העמוני, ויירע להם, רעה גדולה:  אשר-בא אדם, לבקש טובה לבני ישראל. 
<B>נ ב,יא</B> ואבוא, אל-ירושלים; ואהי-שם, ימים שלושה. 
<B>נ ב,יב</B> ואקום לילה, אני ואנשים מעט עימי, ולא-הגדתי לאדם, מה אלוהיי נתן אל-ליבי לעשות לירושלים; ובהמה, אין עימי, כי אם-הבהמה, אשר אני רוכב בה. 
<B>נ ב,יג</B> ואצאה בשער-הגיא לילה, ואל-פני עין התנין, ואל-שער, האשפות; ואהי שובר בחומות ירושלים, אשר-הם פרוצים, ושעריה, אוכלו באש. 
<B>נ ב,יד</B> ואעבור אל-שער העין, ואל-בריכת המלך; ואין-מקום לבהמה, לעבור תחתיי. 
<B>נ ב,טו</B> ואהי עולה בנחל לילה, ואהי שובר בחומה; ואשוב, ואבוא בשער הגיא--ואשוב. 
<B>נ ב,טז</B> והסגנים, לא ידעו אנה הלכתי, ומה, אני עושה; וליהודים ולכוהנים ולחורים ולסגנים, וליתר עושי המלאכה--עד-כן, לא הגדתי. 
<B>נ ב,יז</B> ואומר אליהם, אתם רואים הרעה אשר אנחנו בה, אשר ירושלים חרבה, ושעריה ניצתו באש:  לכו, ונבנה את-חומת ירושלים, ולא-נהיה עוד, חרפה. 
<B>נ ב,יח</B> ואגיד להם את-יד אלוהיי, אשר-היא טובה עליי, ואף-דברי המלך, אשר אמר-לי; ויאמרו נקום ובנינו, ויחזקו ידיהם לטובה.  {פ}</P>

<P><B>נ ב,יט</B> וישמע סנבלט החורוני וטובייה העבד העמוני, וגשם הערבי, וילעיגו לנו, ויבזו עלינו; ויאמרו, מה-הדבר הזה אשר אתם עושים--העל המלך, אתם מורדים. 
<B>נ ב,כ</B> ואשיב אותם דבר, ואומר להם אלוהי השמיים הוא יצליח לנו, ואנחנו עבדיו, נקום ובנינו; ולכם, אין-חלק וצדקה וזיכרון--בירושלים. 
<B>נ ג,א</B> ויקם אלישיב הכוהן הגדול ואחיו הכוהנים, ויבנו את-שער הצאן--המה קידשוהו, ויעמידו דלתותיו; ועד-מגדל המאה קידשוהו, עד מגדל חננאל.  {ס} 
<B>נ ג,ב</B> ועל-ידו בנו, אנשי ירחו;  {ס}  ועל-ידו בנה, זכור בן-אמרי.  {ס} 
<B>נ ג,ג</B> ואת שער הדגים, בנו בני הסנאה; המה קירוהו--ויעמידו דלתותיו, מנעוליו ובריחיו.  {ס} 
<B>נ ג,ד</B> ועל-ידם החזיק, מרמות בן-אורייה בן-הקוץ,  {ס}  ועל-ידם החזיק, משולם בן-ברכיה בן-משיזבאל;  {ס}  ועל-ידם החזיק, צדוק בן-בענא.  {ס} 
<B>נ ג,ה</B> ועל-ידם, החזיקו התקועים; ואדיריהם לא-הביאו צווארם, בעבודת אדוניהם.  {ס} 
<B>נ ג,ו</B> ואת שער הישנה החזיקו, יוידע בן-פסח, ומשולם, בן-בסודיה; המה קירוהו--ויעמידו דלתותיו, ומנעוליו ובריחיו.  {ס} 
<B>נ ג,ז</B> ועל-ידם החזיק מלטיה הגבעוני, וידון המרונותי, אנשי גבעון, והמצפה--לכיסא, פחת עבר הנהר.  {ס} 
<B>נ ג,ח</B> על-ידו החזיק, עוזיאל בן-חרהיה צורפים,  {ס}  ועל-ידו החזיק, חנניה בן-הרקחים; ויעזבו, ירושלים, עד, החומה הרחבה.  {ס} 
<B>נ ג,ט</B> ועל-ידם החזיק, רפיה בן-חור, שר, חצי פלך ירושלים.  {ס} 
<B>נ ג,י</B> ועל-ידם החזיק ידיה בן-חרומף, ונגד ביתו;  {ס}  ועל-ידו החזיק, חטוש בן-חשבניה. 
<B>נ ג,יא</B> מידה שנית, החזיק מלכייה בן-חרים, וחשוב, בן-פחת מואב; ואת, מגדל התנורים.  {ס} 
<B>נ ג,יב</B> ועל-ידו החזיק, שלום בן-הלוחש, שר, חצי פלך ירושלים; הוא, ובנותיו.  {ס} 
<B>נ ג,יג</B> את שער הגיא החזיק חנון, ויושבי זנוח--המה בנוהו, ויעמידו דלתותיו מנעוליו ובריחיו; ואלף אמה בחומה, עד שער השפות. 
<B>נ ג,יד</B> ואת שער האשפות, החזיק מלכייה בן-רכב, שר, פלך בית-הכרם; הוא יבננו--ויעמיד דלתותיו, מנעוליו ובריחיו.  {ס} 
<B>נ ג,טו</B> ואת שער העין החזיק שלון בן-כל-חוזה, שר פלך המצפה--הוא יבננו ויטללנו, ויעמיד דלתותיו מנעוליו ובריחיו; ואת חומת בריכת השלח, לגן-המלך, ועד-המעלות, היורדות מעיר דויד.  {ס} 
<B>נ ג,טז</B> אחריו החזיק, נחמיה בן-עזבוק, שר, חצי פלך בית-צור--עד-נגד, קברי דויד, ועד-הבריכה העשויה, ועד בית הגיבורים.  {ס} 
<B>נ ג,יז</B> אחריו החזיקו הלויים, רחום בן-בני; על-ידו החזיק, חשביה שר-חצי-פלך קעילה--לפלכו.  {ס} 
<B>נ ג,יח</B> אחריו החזיקו אחיהם, בוויי בן-חנדד, שר, חצי פלך קעילה.  {ס} 
<B>נ ג,יט</B> ויחזק על-ידו עזר בן-ישוע, שר המצפה--מידה שנית:  מנגד, עלות הנשק המקצוע.  {ס} 
<B>נ ג,כ</B> אחריו החרה החזיק ברוך בן-זכיי, מידה שנית:  מן-המקצוע--עד-פתח בית אלישיב, הכוהן הגדול.  {ס} 
<B>נ ג,כא</B> אחריו החזיק, מרמות בן-אורייה בן-הקוץ--מידה שנית:  מפתח בית אלישיב, ועד-תכלית בית אלישיב.  {ס} 
<B>נ ג,כב</B> ואחריו החזיקו הכוהנים, אנשי הכיכר. 
<B>נ ג,כג</B> אחריו החזיק בנימין וחשוב, נגד ביתם;  {ס}  אחריו החזיק, עזריה בן-מעשיה בן-ענניה--אצל ביתו.  {ס} 
<B>נ ג,כד</B> אחריו החזיק, בינוי בן-חנדד--מידה שנית:  מבית עזריה, עד-המקצוע ועד-הפינה. 
<B>נ ג,כה</B> פלל בן-אוזיי, מנגד המקצוע, והמגדל היוצא מבית המלך העליון, אשר לחצר המטרה; אחריו, פדיה בן-פרעוש.  {ס} 
<B>נ ג,כו</B> והנתינים--היו יושבים, בעופל:  עד נגד שער המים, למזרח, והמגדל, היוצא.  {ס} 
<B>נ ג,כז</B> אחריו החזיקו התקועים, מידה שנית:  מנגד המגדל הגדול, היוצא, ועד, חומת העופל. 
<B>נ ג,כח</B> מעל שער הסוסים, החזיקו הכוהנים--איש, לנגד ביתו.  {ס} 
<B>נ ג,כט</B> אחריו החזיק צדוק בן-אימר, נגד ביתו;  {ס}  ואחריו החזיק שמעיה בן-שכניה, שומר שער המזרח.  {ס} 
<B>נ ג,ל</B> אחריו החזיק חנניה בן-שלמיה, וחנון בן-צלף השישי--מידה שני;  {ס}  אחריו החזיק, משולם בן-ברכיה--נגד, נשכתו.  {ס} 
<B>נ ג,לא</B> אחריו החזיק, מלכייה בן-הצורפי--עד-בית הנתינים, והרוכלים:  נגד שער המפקד, ועד עליית הפינה. 
<B>נ ג,לב</B> ובין עליית הפינה לשער הצאן, החזיקו הצורפים והרוכלים.  {פ}</P>

<P><B>נ ג,לג</B> ויהי כאשר שמע סנבלט, כי-אנחנו בונים את-החומה, וייחר לו, ויכעס הרבה; וילעג, על-היהודים. 
<B>נ ג,לד</B> ויאמר לפני אחיו, וחיל שומרון, ויאמר, מה היהודים האמיללים עושים; היעזבו להם היזבחו היכלו ביום, היחייו את-האבנים מערימות העפר והמה שרופות. 
<B>נ ג,לה</B> וטובייה העמוני, אצלו; ויאמר, גם אשר-הם בונים--אם-יעלה שועל, ופרץ חומת אבניהם.  {פ}</P>

<P><B>נ ג,לו</B> שמע אלוהינו כי-היינו בוזה, והשב חרפתם אל-ראשם; ותנם לביזה, בארץ שביה. 
<B>נ ג,לז</B> ואל-תכס, על-עוונם, וחטאתם, מלפניך אל-תימחה:  כי הכעיסו, לנגד הבונים. 
<B>נ ג,לח</B> ונבנה, את-החומה, ותיקשר כל-החומה, עד-חצייה; ויהי לב לעם, לעשות.  {פ}</P>

<P><B>נ ד,א</B> ויהי כאשר שמע סנבלט וטובייה והערבים והעמונים והאשדודים, כי-עלתה ארוכה לחומות ירושלים--כי-החלו הפרוצים, להיסתם; וייחר להם, מאוד. 
<B>נ ד,ב</B> ויקשרו כולם יחדיו, לבוא להילחם בירושלים, ולעשות לו, תועה. 
<B>נ ד,ג</B> ונתפלל, אל-אלוהינו; ונעמיד משמר עליהם יומם ולילה, מפניהם. 
<B>נ ד,ד</B> ויאמר יהודה, כשל כוח הסבל, והעפר, הרבה; ואנחנו לא נוכל, לבנות בחומה. 
<B>נ ד,ה</B> ויאמרו צרינו, לא יידעו ולא יראו, עד אשר-נבוא אל-תוכם, והרגנום; והשבתנו, את-המלאכה. 
<B>נ ד,ו</B> ויהי כאשר-באו היהודים, היושבים אצלם; ויאמרו לנו עשר פעמים, מכל-המקומות אשר-תשובו עלינו. 
<B>נ ד,ז</B> ואעמיד מתחתיות למקום, מאחרי לחומה--בצחיחים; ואעמיד את-העם למשפחות, עם-חרבותיהם רומחיהם וקשתותיהם. 
<B>נ ד,ח</B> וארא ואקום, ואומר אל-החורים ואל-הסגנים ואל-יתר העם--אל-תיראו, מפניהם:  את-אדוניי הגדול והנורא, זכורו, והילחמו על-אחיכם בניכם ובנותיכם, נשיכם ובתיכם.  {פ}</P>

<P><B>נ ד,ט</B> ויהי כאשר-שמעו אויבינו, כי-נודע לנו, ויפר האלוהים, את-עצתם; ונשב כולנו אל-החומה, איש אל-מלאכתו. 
<B>נ ד,י</B> ויהי מן-היום ההוא, חצי נעריי עושים במלאכה, וחציים מחזיקים והרמחים המגינים, והקשתות והשריונים; והשרים--אחרי, כל-בית יהודה. 
<B>נ ד,יא</B> הבונים בחומה והנושאים בסבל, עומשים; באחת ידו עושה במלאכה, ואחת מחזקת השלח. 
<B>נ ד,יב</B> והבונים--איש חרבו אסורים על-מותניו, ובונים; והתוקע בשופר, אצלי. 
<B>נ ד,יג</B> ואומר אל-החורים ואל-הסגנים, ואל-יתר העם--המלאכה הרבה, ורחבה; ואנחנו, נפרדים על-החומה, רחוקים, איש מאחיו. 
<B>נ ד,יד</B> במקום, אשר תשמעו את-קול השופר, שמה, תיקבצו אלינו; אלוהינו, יילחם לנו. 
<B>נ ד,טו</B> ואנחנו, עושים במלאכה; וחציים, מחזיקים ברמחים, מעלות השחר, עד צאת הכוכבים. 
<B>נ ד,טז</B> גם בעת ההיא, אמרתי לעם--איש ונערו, ילינו בתוך ירושלים; והיו-לנו הלילה משמר, והיום מלאכה. 
<B>נ ד,יז</B> ואין אני ואחיי ונעריי, ואנשי המשמר אשר אחריי--אין-אנחנו פושטים, בגדינו; איש, שלחו המים.  {ס}</P>

<P><B>נ ה,א</B> ותהי צעקת העם ונשיהם, גדולה, אל-אחיהם, היהודים. 
<B>נ ה,ב</B> ויש אשר אומרים, בנינו ובנותינו אנחנו רבים; ונקחה דגן, ונאכלה ונחיה. 
<B>נ ה,ג</B> ויש אשר אומרים, שדותינו וכרמינו ובתינו אנחנו עורבים; ונקחה דגן, ברעב. 
<B>נ ה,ד</B> ויש אשר אומרים, לווינו כסף למידת המלך, שדותינו, וכרמינו. 
<B>נ ה,ה</B> ועתה, כבשר אחינו בשרנו, כבניהם, בנינו; והנה אנחנו כובשים את-בנינו ואת-בנותינו לעבדים, ויש מבנותינו נכבשות ואין לאל ידנו, ושדותינו וכרמינו, לאחרים. 
<B>נ ה,ו</B> וייחר לי, מאוד, כאשר שמעתי את-זעקתם, ואת הדברים האלה. 
<B>נ ה,ז</B> ויימלך ליבי עליי, ואריבה את-החורים ואת-הסגנים, ואומרה להם, משא איש-באחיו אתם נושים; ואתן עליהם, קהילה גדולה. 
<B>נ ה,ח</B> ואומרה להם, אנחנו קנינו את-אחינו היהודים הנמכרים לגויים כדי בנו, וגם-אתם תמכרו את-אחיכם, ונמכרו-לנו; ויחרישו, ולא מצאו דבר.  {ס}</P>

<P><B>נ ה,ט</B> ואומר, לא-טוב הדבר אשר-אתם עושים:  הלוא ביראת אלוהינו תלכו, מחרפת הגויים אויבינו. 
<B>נ ה,י</B> וגם-אני אחיי ונעריי, נושים בהם כסף ודגן; נעזבה-נא, את-המשא הזה. 
<B>נ ה,יא</B> השיבו נא להם כהיום, שדותיהם כרמיהם זיתיהם--ובתיהם; ומאת הכסף והדגן התירוש והיצהר, אשר אתם נושים בהם. 
<B>נ ה,יב</B> ויאמרו נשיב, ומהם לא נבקש--כן נעשה, כאשר אתה אומר; ואקרא, את-הכוהנים, ואשביעם, לעשות כדבר הזה. 
<B>נ ה,יג</B> גם-חוצני נערתי, ואומרה ככה ינער האלוהים את-כל-האיש אשר לא-יקים את-הדבר הזה מביתו ומיגיעו, וככה יהיה נעור, וריק; ויאמרו כל-הקהל אמן, ויהללו את-יהוה, ויעש העם, כדבר הזה. 
<B>נ ה,יד</B> גם מיום אשר-ציווה אותי, להיות פחם בארץ יהודה, משנת עשרים ועד שנת שלושים ושתיים לארתחשסתא המלך, שנים שתים עשרה--אני ואחיי, לחם הפחה לא אכלתי. 
<B>נ ה,טו</B> והפחות הראשונים אשר-לפניי הכבידו על-העם, ויקחו מהם בלחם ויין אחר כסף-שקלים ארבעים--גם נעריהם, שלטו על-העם; ואני לא-עשיתי כן, מפני יראת אלוהים. 
<B>נ ה,טז</B> וגם במלאכת החומה הזאת, החזקתי, ושדה, לא קנינו; וכל-נעריי--קבוצים שם, על-המלאכה. 
<B>נ ה,יז</B> והיהודים והסגנים מאה וחמישים איש, והבאים אלינו מן-הגויים אשר-סביבותינו--על-שולחני. 
<B>נ ה,יח</B> ואשר היה נעשה ליום אחד, שור אחד צאן שש-ברורות וציפורים נעשו-לי, ובין עשרת ימים בכל-יין, להרבה; ועם-זה, לחם הפחה לא ביקשתי--כי-כבדה העבודה, על-העם הזה. 
<B>נ ה,יט</B> זוכרה-לי אלוהיי, לטובה--כול אשר-עשיתי, על-העם הזה.  {פ}</P>

<P><B>נ ו,א</B> ויהי כאשר נשמע לסנבלט וטובייה ולגשם הערבי וליתר אויבינו, כי בניתי את-החומה, ולא-נותר בה, פרץ--גם עד-העת ההיא, דלתות לא-העמדתי בשערים. 
<B>נ ו,ב</B> וישלח סנבלט וגשם אליי לאמור, לכה וניוועדה יחדיו בכפירים בבקעת אונו; והמה, חושבים, לעשות לי, רעה. 
<B>נ ו,ג</B> ואשלחה עליהם מלאכים, לאמור--מלאכה גדולה אני עושה, ולא אוכל לרדת; למה תשבת המלאכה כאשר ארפהא, וירדתי אליכם. 
<B>נ ו,ד</B> וישלחו אליי כדבר הזה, ארבע פעמים; ואשיב אותם, כדבר הזה.  {ס}</P>

<P><B>נ ו,ה</B> וישלח אליי סנבלט כדבר הזה, פעם חמישית--את-נערו; ואיגרת פתוחה, בידו. 
<B>נ ו,ו</B> כתוב בה, בגויים נשמע וגשמו אומר, אתה והיהודים חושבים למרוד, על-כן אתה בונה החומה; ואתה, הווה להם למלך--כדברים, האלה. 
<B>נ ו,ז</B> וגם-נביאים העמדת לקרוא עליך בירושלים לאמור, מלך ביהודה, ועתה יישמע למלך, כדברים האלה; ועתה לכה, וניוועצה יחדיו.  {ס}</P>

<P><B>נ ו,ח</B> ואשלחה אליו, לאמור--לא נהיה כדברים האלה, אשר אתה אומר:  כי מליבך, אתה בודם. 
<B>נ ו,ט</B> כי כולם, מייראים אותנו לאמור, ירפו ידיהם מן-המלאכה, ולא תיעשה; ועתה, חזק את-ידיי. 
<B>נ ו,י</B> ואני-באתי, בית שמעיה בן-דליה בן-מהיטבאל--והוא עצור; ויאמר ניוועד אל-בית האלוהים אל-תוך ההיכל, ונסגרה דלתות ההיכל--כי באים להורגך, ולילה באים להורגך. 
<B>נ ו,יא</B> ואומרה, האיש כמוני יברח, ומי כמוני אשר-יבוא אל-ההיכל, וחי; לא, אבוא. 
<B>נ ו,יב</B> ואכירה, והנה לא-אלוהים שלחו:  כי הנבואה דיבר עליי, וטובייה וסנבלט שכרו. 
<B>נ ו,יג</B> למען שכור הוא, למען-אירא ואעשה-כן וחטאתי; והיה להם לשם רע, למען יחרפוני.  {פ}</P>

<P><B>נ ו,יד</B> זוכרה אלוהיי לטובייה ולסנבלט, כמעשיו אלה; וגם לנועדיה הנביאה וליתר הנביאים, אשר היו מייראים אותי. 
<B>נ ו,טו</B> ותשלם, החומה, בעשרים וחמישה, לאלול--לחמישים ושניים, יום.  {פ}</P>

<P><B>נ ו,טז</B> ויהי, כאשר שמעו כל-אויבינו, וייראו כל-הגויים אשר סביבותינו, וייפלו מאוד בעיניהם; ויידעו--כי מאת אלוהינו, נעשתה המלאכה הזאת. 
<B>נ ו,יז</B> גם בימים ההם, מרבים חורי יהודה איגרותיהם, הולכות, על-טובייה; ואשר לטובייה, באות אליהם. 
<B>נ ו,יח</B> כי-רבים ביהודה, בעלי שבועה לו--כי-חתן הוא, לשכניה בן-ארח; ויהוחנן בנו--לקח, את-בת-משולם בן ברכיה. 
<B>נ ו,יט</B> גם טובותיו, היו אומרים לפניי, ודבריי, היו מוציאים לו; איגרות שלח טובייה, לייראני. 
<B>נ ז,א</B> ויהי, כאשר נבנתה החומה, ואעמיד, הדלתות; וייפקדו השוערים והמשוררים, והלויים. 
<B>נ ז,ב</B> ואצווה את-חנני אחי, ואת-חנניה שר הבירה--על-ירושלים:  כי-הוא כאיש אמת, וירא את-האלוהים מרבים. 
<B>נ ז,ג</B> ואומר להם, לא ייפתחו שערי ירושלים עד-חום השמש, ועד הם עומדים יגיפו הדלתות, ואחוזו; והעמד, משמרות יושבי ירושלים--איש במשמרו, ואיש נגד ביתו. 
<B>נ ז,ד</B> והעיר רחבת ידיים, וגדולה, והעם מעט, בתוכה; ואין בתים, בנויים. 
<B>נ ז,ה</B> וייתן אלוהיי אל-ליבי, ואקבצה את-החורים ואת-הסגנים ואת-העם להתייחש; ואמצא, ספר היחש העולים בראשונה, ואמצא, כתוב בו.  {פ}</P>

<P><B>נ ז,ו</B> אלה בני המדינה, העולים משבי הגולה, אשר הגלה, נבוכדנאצר מלך בבל; וישובו לירושלים וליהודה, איש לעירו. 
<B>נ ז,ז</B> הבאים עם-זרובבל, ישוע נחמיה עזריה רעמיה נחמני מורדכיי בלשן מספרת בגוויי--נחום בענה:  מספר, אנשי עם ישראל.  {ס} 
<B>נ ז,ח</B> בני פרעוש--אלפיים, מאה ושבעים ושניים.  {ס} 
<B>נ ז,ט</B> בני שפטיה, שלוש מאות שבעים ושניים.  {ס} 
<B>נ ז,י</B> בני ארח, שש מאות חמישים ושניים.  {ס} 
<B>נ ז,יא</B> בני-פחת מואב לבני ישוע, ויואב--אלפיים, ושמונה מאות שמונה עשר.  {ס} 
<B>נ ז,יב</B> בני עילם--אלף, מאתיים חמישים וארבעה.  {ס} 
<B>נ ז,יג</B> בני זתוא, שמונה מאות ארבעים וחמישה.  {ס} 
<B>נ ז,יד</B> בני זכיי, שבע מאות ושישים.  {ס} 
<B>נ ז,טו</B> בני בינוי, שש מאות ארבעים ושמונה.  {ס} 
<B>נ ז,טז</B> בני ביביי, שש מאות עשרים ושמונה.  {ס} 
<B>נ ז,יז</B> בני עזגד--אלפיים, שלוש מאות עשרים ושניים.  {ס} 
<B>נ ז,יח</B> בני, אדוניקם--שש מאות, שישים ושבעה.  {ס} 
<B>נ ז,יט</B> בני בגוויי, אלפיים שישים ושבעה.  {ס} 
<B>נ ז,כ</B> בני עדין, שש מאות חמישים וחמישה.  {ס} 
<B>נ ז,כא</B> בני-אטר לחזקייה, תשעים ושמונה.  {ס} 
<B>נ ז,כב</B> בני חשום, שלוש מאות עשרים ושמונה.  {ס} 
<B>נ ז,כג</B> בני ביציי, שלוש מאות עשרים וארבעה.  {ס} 
<B>נ ז,כד</B> בני חריף, מאה שנים עשר.  {ס} 
<B>נ ז,כה</B> בני גבעון, תשעים וחמישה.  {ס} 
<B>נ ז,כו</B> אנשי בית-לחם ונטופה, מאה שמונים ושמונה.  {ס} 
<B>נ ז,כז</B> אנשי ענתות, מאה עשרים ושמונה.  {ס} 
<B>נ ז,כח</B> אנשי בית-עזמוות, ארבעים ושניים.  {ס} 
<B>נ ז,כט</B> אנשי קרית יערים כפירה ובארות, שבע מאות ארבעים ושלושה.  {ס} 
<B>נ ז,ל</B> אנשי הרמה וגבע, שש מאות עשרים ואחד.  {ס} 
<B>נ ז,לא</B> אנשי מכמס, מאה ועשרים ושניים.  {ס} 
<B>נ ז,לב</B> אנשי בית-אל והעיי, מאה עשרים ושלושה.  {ס} 
<B>נ ז,לג</B> אנשי נבו אחר, חמישים ושניים.  {ס} 
<B>נ ז,לד</B> בני, עילם אחר--אלף, מאתיים חמישים וארבעה.  {ס} 
<B>נ ז,לה</B> בני חרים, שלוש מאות ועשרים.  {ס} 
<B>נ ז,לו</B> בני ירחו, שלוש מאות ארבעים וחמישה.  {ס} 
<B>נ ז,לז</B> בני-לוד חדיד ואונו, שבע מאות ועשרים ואחד.  {ס} 
<B>נ ז,לח</B> בני סנאה--שלושת אלפים, תשע מאות ושלושים.  {פ}</P>

<P><B>נ ז,לט</B> הכוהנים:  בני ידעיה לבית ישוע, תשע מאות שבעים ושלושה.  {ס} 
<B>נ ז,מ</B> בני אימר, אלף חמישים ושניים.  {ס} 
<B>נ ז,מא</B> בני פשחור--אלף, מאתיים ארבעים ושבעה.  {ס} 
<B>נ ז,מב</B> בני חרים, אלף שבעה עשר.  {פ}</P>

<P><B>נ ז,מג</B> הלויים:  בני-ישוע לקדמיאל לבני להודווה, שבעים וארבעה.  {ס} 
<B>נ ז,מד</B> המשוררים--בני אסף, מאה ארבעים ושמונה.  {ס} 
<B>נ ז,מה</B> השוערים, בני-שלום בני-אטר בני-טלמון בני-עקוב, בני חטיטא, בני שוביי--מאה, שלושים ושמונה.  {ס} 
<B>נ ז,מו</B> הנתינים:  בני-ציחא בני-חשופא, בני טבעות. 
<B>נ ז,מז</B> בני-קירוס בני-סיעא, בני פדון. 
<B>נ ז,מח</B> בני-לבנה בני-חגבא, בני שלמיי. 
<B>נ ז,מט</B> בני-חנן בני-גידל, בני-גחר. 
<B>נ ז,נ</B> בני-ראיה בני-רצין, בני נקודא. 
<B>נ ז,נא</B> בני-גזם בני-עוזא, בני פסח. 
<B>נ ז,נב</B> בני-ביסיי בני-מעונים, בני נפישסים. 
<B>נ ז,נג</B> בני-בקבוק בני-חקופא, בני חרחור.  {ס} 
<B>נ ז,נד</B> בני-בצלית בני-מחידא, בני חרשא. 
<B>נ ז,נה</B> בני-  {ר}<BR> ברקוס  {ס}  בני-סיסרא,  {ס}  בני-תמח.  {ס} 
<B>נ ז,נו</B> בני  {ר}<BR> נציח,  {ס}  בני חטיפא.  {ס} 
<B>נ ז,נז</B> בני, עבדי שלמה:  {ס}  בני-  {ר}<BR> סוטיי  {ס}  בני-סופרת,  {ס}  בני פרידא.  {ס} 
<B>נ ז,נח</B> בני-  {ר}<BR> יעלא  {ס}  בני-דרקון,  {ס}  בני גידל.  {ס} 
<B>נ ז,נט</B> בני  {ר}<BR> שפטיה  {ס}  בני-חטיל,  {ס}  בני פוכרת הצביים--  {ס}  בני  {ר}<BR> אמון. 
<B>נ ז,ס</B> כל-הנתינים--ובני, עבדי שלמה:  שלוש מאות, תשעים ושניים.  {פ}</P>

<P><B>נ ז,סא</B> ואלה, העולים מתל מלח תל חרשא, כרוב אדון, ואימר; ולא יכלו, להגיד בית-אבותם וזרעם--אם מישראל, הם. 
<B>נ ז,סב</B> בני-דליה בני-טובייה, בני נקודא--שש מאות, וארבעים ושניים.  {ס}</P>

<P><B>נ ז,סג</B> ומן-הכוהנים, בני חוביה בני הקוץ:  בני ברזלי, אשר לקח מבנות ברזלי הגלעדי אישה, וייקרא, על-שמם. 
<B>נ ז,סד</B> אלה, ביקשו כתבם המתייחשים--ולא נמצא; ויגואלו, מן-הכהונה. 
<B>נ ז,סה</B> ויאמר התרשתא להם, אשר לא-יאכלו מקודש הקודשים--עד עמוד הכוהן, לאורים ותומים. 
<B>נ ז,סו</B> כל-הקהל, כאחד--ארבע ריבוא, אלפיים שלוש-מאות ושישים. 
<B>נ ז,סז</B> מלבד עבדיהם ואמהותיהם, אלה--שבעת אלפים, שלוש מאות שלושים ושבעה; ולהם, משוררים ומשוררות--מאתיים, וארבעים וחמישה.  {ס}</P>

<P><B>נ ז,סח</B> גמלים, ארבע מאות שלושים וחמישה;  {ס}  חמורים--ששת אלפים, שבע מאות ועשרים. 
<B>נ ז,סט</B> ומקצת ראשי האבות, נתנו למלאכה--התרשתא נתן לאוצר, זהב דרכמונים אלף מזרקות חמישים, כותנות כוהנים, שלושים וחמש מאות. 
<B>נ ז,ע</B> ומראשי האבות, נתנו לאוצר המלאכה--זהב, דרכמונים שתי ריבות; וכסף, מנים אלפיים ומאתיים. 
<B>נ ז,עא</B> ואשר נתנו, שארית העם--זהב דרכמונים שתי ריבוא, וכסף מנים אלפיים; וכותנות כוהנים, שישים ושבעה.  {פ}</P>

<P><B>נ ז,עב</B> ויישבו הכוהנים והלויים והשוערים והמשוררים ומן-העם והנתינים, וכל-ישראל--בעריהם; וייגע החודש השביעי, ובני ישראל בעריהם. 
<B>נ ח,א</B> וייאספו כל-העם, כאיש אחד, אל-הרחוב, אשר לפני שער-המים; ויאמרו, לעזרא הסופר--להביא את-ספר תורת משה, אשר-ציווה יהוה את-ישראל. 
<B>נ ח,ב</B> ויביא עזרא הכוהן את-התורה לפני הקהל, מאיש ועד-אישה, וכול, מבין לשמוע--ביום אחד, לחודש השביעי. 
<B>נ ח,ג</B> ויקרא-בו לפני הרחוב אשר לפני שער-המים, מן-האור עד-מחצית היום--נגד האנשים והנשים, והמבינים; ואוזני כל-העם, אל-ספר התורה. 
<B>נ ח,ד</B> ויעמוד עזרא הסופר, על-מגדל-עץ אשר עשו לדבר, ויעמוד אצלו מתיתיה ושמע ועניה ואורייה וחלקייה ומעשיה, על-ימינו; ומשמאלו, פדיה ומישאל ומלכייה וחשום וחשבדנה--זכריה משולם.  {פ}</P>

<P><B>נ ח,ה</B> ויפתח עזרא הספר לעיני כל-העם, כי-מעל כל-העם היה; וכפתחו, עמדו כל-העם. 
<B>נ ח,ו</B> ויברך עזרא, את-יהוה האלוהים הגדול; ויענו כל-העם אמן אמן, במועל ידיהם, וייקדו וישתחוו ליהוה, אפיים ארצה. 
<B>נ ח,ז</B> וישוע ובני ושרביה ימין עקוב שבתיי הודייה מעשיה קליטא עזריה יוזבד חנן פלאיה, והלויים--מבינים את-העם, לתורה; והעם, על-עומדם. 
<B>נ ח,ח</B> ויקראו בספר בתורת האלוהים, מפורש; ושום שכל, ויבינו במקרא.  {ס}</P>

<P><B>נ ח,ט</B> ויאמר נחמיה הוא התרשתא ועזרא הכוהן הסופר והלויים המבינים את-העם לכל-העם, היום קדוש-הוא ליהוה אלוהיכם--אל-תתאבלו, ואל-תבכו:  כי בוכים כל-העם, כשומעם את-דברי התורה. 
<B>נ ח,י</B> ויאמר להם לכו אכלו משמנים ושתו ממתקים, ושלחו מנות לאין נכון לו--כי-קדוש היום, לאדונינו; ואל-תיעצבו, כי-חדוות יהוה היא מעוזכם. 
<B>נ ח,יא</B> והלויים מחשים לכל-העם, לאמור הסו--כי היום, קדוש; ואל-תיעצבו. 
<B>נ ח,יב</B> וילכו כל-העם לאכול ולשתות, ולשלח מנות, ולעשות, שמחה גדולה:  כי הבינו בדברים, אשר הודיעו להם.  {ס}</P>

<P><B>נ ח,יג</B> וביום השני נאספו ראשי האבות לכל-העם, הכוהנים והלויים, אל-עזרא, הסופר--ולהשכיל, אל-דברי התורה. 
<B>נ ח,יד</B> וימצאו, כתוב בתורה:  אשר ציווה יהוה ביד-משה, אשר יישבו בני-ישראל בסוכות בחג בחודש השביעי. 
<B>נ ח,טו</B> ואשר ישמיעו, ויעבירו קול בכל-עריהם ובירושלים לאמור--צאו ההר והביאו עלי-זית ועלי-עץ שמן, ועלי הדס ועלי תמרים ועלי עץ עבות:  לעשות סוכות, ככתוב.  {פ}</P>

<P><B>נ ח,טז</B> וייצאו העם, ויביאו, ויעשו להם סוכות איש על-גגו ובחצרותיהם, ובחצרות בית האלוהים--וברחוב שער המים, וברחוב שער אפריים. 
<B>נ ח,יז</B> ויעשו כל-הקהל השבים מן-השבי סוכות, ויישבו בסוכות--כי לא-עשו מימי ישוע בן-נון כן בני ישראל, עד היום ההוא; ותהי שמחה, גדולה מאוד. 
<B>נ ח,יח</B> ויקרא בספר תורת האלוהים, יום ביום--מן-היום הראשון, עד היום האחרון; ויעשו-חג שבעת ימים, וביום השמיני עצרת כמשפט.  {פ}</P>

<P><B>נ ט,א</B> וביום עשרים וארבעה לחודש הזה, נאספו בני-ישראל בצום ובשקים, ואדמה, עליהם. 
<B>נ ט,ב</B> וייבדלו זרע ישראל, מכול בני נכר; ויעמדו, ויתוודו על-חטאותיהם, ועוונות, אבותיהם. 
<B>נ ט,ג</B> ויקומו, על-עומדם, ויקראו בספר תורת יהוה אלוהיהם, רביעית היום; ורביעית מתוודים ומשתחווים, ליהוה אלוהיהם.  {פ}</P>

<P><B>נ ט,ד</B> ויקם על-מעלה הלויים, ישוע ובני קדמיאל שבניה בוני שרביה--בני כנני; ויזעקו בקול גדול, אל-יהוה אלוהיהם. 
<B>נ ט,ה</B> ויאמרו הלויים ישוע וקדמיאל בני חשבניה שרביה הודייה, שבניה פתחיה, קומו ברכו את-יהוה אלוהיכם, מן-העולם עד-העולם; ויברכו שם כבודך, ומרומם על-כל-ברכה ותהילה. 
<B>נ ט,ו</B> אתה-הוא יהוה, לבדך--אתה עשית את-השמיים שמי השמיים וכל-צבאם הארץ וכל-אשר עליה הימים וכל-אשר בהם, ואתה מחייה את-כולם; וצבא השמיים, לך משתחווים. 
<B>נ ט,ז</B> אתה-הוא, יהוה האלוהים, אשר בחרת באברם, והוצאתו מאור כשדים; ושמת שמו, אברהם. 
<B>נ ט,ח</B> ומצאת את-לבבו, נאמן לפניך, וכרות עימו הברית לתת את-ארץ הכנעני החיתי האמורי והפריזי והיבוסי והגרגשי, לתת לזרעו; ותקם, את-דבריך, כי צדיק, אתה. 
<B>נ ט,ט</B> ותרא את-עוני אבותינו, במצריים; ואת-זעקתם שמעת, על-ים-סוף. 
<B>נ ט,י</B> ותיתן אותות ומופתים בפרעה ובכל-עבדיו, ובכל-עם ארצו--כי ידעת, כי הזידו עליהם; ותעש-לך שם, כהיום הזה. 
<B>נ ט,יא</B> והים בקעת לפניהם, ויעברו בתוך-הים ביבשה; ואת-רודפיהם השלכת במצולות, כמו-אבן--במים עזים. 
<B>נ ט,יב</B> ובעמוד ענן, הנחיתם יומם; ובעמוד אש, לילה, להאיר להם, את-הדרך אשר ילכו-בה. 
<B>נ ט,יג</B> ועל הר-סיניי ירדת, ודבר עימהם משמיים; ותיתן להם משפטים ישרים, ותורות אמת--חוקים ומצוות, טובים. 
<B>נ ט,יד</B> ואת-שבת קודשך, הודעת להם; ומצוות וחוקים, ותורה, ציווית להם, ביד משה עבדך. 
<B>נ ט,טו</B> ולחם משמיים נתת להם, לרעבם, ומים מסלע הוצאת להם, לצמאם; ותאמר להם, לבוא לרשת את-הארץ, אשר-נשאת את-ידך, לתת להם. 
<B>נ ט,טז</B> והם ואבותינו, הזידו; ויקשו, את-עורפם, ולא שמעו, אל-מצוותיך. 
<B>נ ט,יז</B> וימאנו לשמוע, ולא-זכרו נפלאותיך אשר עשית עימהם, ויקשו את-עורפם, וייתנו-ראש לשוב לעבדותם במריים; ואתה אלוה סליחות חנון ורחום, ארך-אפיים ורב-חסד--ולא עזבתם. 
<B>נ ט,יח</B> אף, כי-עשו להם עגל מסכה, ויאמרו, זה אלוהיך אשר העלך ממצריים; ויעשו, נאצות גדולות. 
<B>נ ט,יט</B> ואתה ברחמיך הרבים, לא עזבתם במדבר; את-עמוד הענן לא-סר מעליהם ביומם, להנחותם בהדרך, ואת-עמוד האש בלילה להאיר להם, ואת-הדרך אשר ילכו-בה. 
<B>נ ט,כ</B> ורוחך, הטובה, נתת, להשכילם; ומנך לא-מנעת מפיהם, ומים נתת להם לצמאם. 
<B>נ ט,כא</B> וארבעים שנה כילכלתם במדבר, לא חסרו; שלמותיהם לא בלו, ורגליהם לא בצקו. 
<B>נ ט,כב</B> ותיתן להם ממלכות ועממים, ותחלקם לפיאה; ויירשו את-ארץ סיחון, ואת-ארץ מלך חשבון, ואת-ארץ, עוג מלך-הבשן. 
<B>נ ט,כג</B> ובניהם הרבית, ככוכבי השמיים; ותביאם, אל-הארץ, אשר-אמרת לאבותיהם, לבוא לרשת. 
<B>נ ט,כד</B> ויבואו הבנים, ויירשו את-הארץ, ותכנע לפניהם את-יושבי הארץ הכנענים, ותיתנם בידם; ואת-מלכיהם ואת-עממי הארץ, לעשות בהם כרצונם. 
<B>נ ט,כה</B> וילכדו ערים בצורות, ואדמה שמנה, ויירשו בתים מלאים-כל-טוב בורות חצובים כרמים וזיתים ועץ מאכל, לרוב; ויאכלו וישבעו וישמינו, ויתעדנו בטובך הגדול. 
<B>נ ט,כו</B> וימרו וימרדו בך, וישליכו את-תורתך אחרי גוום, ואת-נביאיך הרגו, אשר-העידו בם להשיבם אליך; ויעשו, נאצות גדולות. 
<B>נ ט,כז</B> ותיתנם ביד צריהם, ויצרו להם; ובעת צרתם, יצעקו אליך, ואתה משמיים תשמע, וכרחמיך הרבים תיתן להם מושיעים ויושיעום מיד צריהם. 
<B>נ ט,כח</B> וכנוח להם--ישובו, לעשות רע לפניך; ותעזבם ביד אויביהם, וירדו בהם, וישובו ויזעקוך, ואתה משמיים תשמע ותצילם כרחמיך רבות עיתים. 
<B>נ ט,כט</B> ותעד בהם להשיבם אל-תורתך, והמה הזידו ולא-שמעו למצוותיך ובמשפטיך חטאו-בם, אשר-יעשה אדם, וחיה בהם; וייתנו כתף סוררת, ועורפם הקשו ולא שמעו. 
<B>נ ט,ל</B> ותמשוך עליהם שנים רבות, ותעד בם ברוחך ביד-נביאיך ולא האזינו; ותיתנם, ביד עמי הארצות. 
<B>נ ט,לא</B> וברחמיך הרבים לא-עשיתם כלה, ולא עזבתם:  כי אל-חנון ורחום, אתה. 
<B>נ ט,לב</B> ועתה אלוהינו האל הגדול הגיבור והנורא, שומר הברית והחסד--אל-ימעט לפניך את כל-התלאה אשר-מצאתנו למלכינו לשרינו ולכוהנינו ולנביאינו ולאבותינו, ולכל-עמך:  מימי מלכי אשור, עד היום הזה. 
<B>נ ט,לג</B> ואתה צדיק, על כל-הבא עלינו:  כי-אמת עשית, ואנחנו הרשענו. 
<B>נ ט,לד</B> ואת-מלכינו שרינו כוהנינו ואבותינו, לא עשו תורתך; ולא הקשיבו, אל-מצוותיך, ולעדוותיך, אשר העידות בהם. 
<B>נ ט,לה</B> והם במלכותם ובטובך הרב אשר-נתת להם, ובארץ הרחבה והשמנה אשר-נתת לפניהם--לא עבדוך; ולא-שבו, ממעלליהם הרעים. 
<B>נ ט,לו</B> הנה אנחנו היום, עבדים; והארץ אשר-נתת לאבותינו, לאכול את-פרייה ואת-טובה--הנה אנחנו עבדים, עליה. 
<B>נ ט,לז</B> ותבואתה מרבה, למלכים אשר-נתת עלינו--בחטאותינו; ועל גווייותינו מושלים ובבהמתנו, כרצונם, ובצרה גדולה, אנחנו.  {פ}</P>

<P><B>נ י,א</B> ובכל-זאת, אנחנו כורתים אמנה וכותבים; ועל, החתום, שרינו לויינו, כוהנינו. 
<B>נ י,ב</B> ועל, החתומים:  נחמיה התרשתא בן-חכליה, וצדקייה. 
<B>נ י,ג</B> שריה עזריה, ירמיה. 
<B>נ י,ד</B> פשחור אמריה, מלכייה. 
<B>נ י,ה</B> חטוש שבניה, מלוך. 
<B>נ י,ו</B> חרים מרמות, עובדיה. 
<B>נ י,ז</B> דנייאל גינתון, ברוך. 
<B>נ י,ח</B> משולם אבייה, מיימין. 
<B>נ י,ט</B> מעזיה בלגיי, שמעיה; אלה, הכוהנים.  {ס}</P>

<P><B>נ י,י</B> והלויים:  וישוע, בן-אזניה, בינוי, מבני חנדד קדמיאל. 
<B>נ י,יא</B> ואחיהם--שבניה הודייה קליטא, פלאיה חנן. 
<B>נ י,יב</B> מיכא רחוב, חשביה. 
<B>נ י,יג</B> זכור שרביה, שבניה. 
<B>נ י,יד</B> הודייה בני, בנינו.  {ס}</P>

<P><B>נ י,טו</B> ראשי, העם:  פרעוש פחת מואב, עילם זתוא בני. 
<B>נ י,טז</B> בוני עזגד, ביביי. 
<B>נ י,יז</B> אדונייה בגוויי, עדין. 
<B>נ י,יח</B> אטר חזקייה, עזור. 
<B>נ י,יט</B> הודייה חשום, ביציי. 
<B>נ י,כ</B> חריף ענתות, ניביי. 
<B>נ י,כא</B> מגפיעש משולם, חזיר. 
<B>נ י,כב</B> משיזבאל צדוק, ידוע. 
<B>נ י,כג</B> פלטיה חנן, עניה. 
<B>נ י,כד</B> הושע חנניה, חשוב. 
<B>נ י,כה</B> הלוחש פלחא, שובק. 
<B>נ י,כו</B> רחום חשבנה, מעשיה. 
<B>נ י,כז</B> ואחייה חנן, ענן. 
<B>נ י,כח</B> מלוך חרים, בענה. 
<B>נ י,כט</B> ושאר העם הכוהנים הלויים השוערים המשוררים הנתינים, וכל-הנבדל מעמי הארצות אל-תורת האלוהים, נשיהם, בניהם ובנותיהם:  כול, יודע מבין. 
<B>נ י,ל</B> מחזיקים על-אחיהם, אדיריהם, ובאים באלה ובשבועה ללכת בתורת האלוהים, אשר ניתנה ביד משה עבד-האלוהים; ולשמור ולעשות, את-כל-מצוות יהוה אדונינו, ומשפטיו, וחוקיו. 
<B>נ י,לא</B> ואשר לא-ניתן בנותינו, לעמי הארץ; ואת-בנותיהם, לא ניקח לבנינו. 
<B>נ י,לב</B> ועמי הארץ המביאים את-המקחות וכל-שבר ביום השבת, למכור--לא-ניקח מהם בשבת, וביום קודש; וניטוש את-השנה השביעית, ומשא כל-יד. 
<B>נ י,לג</B> והעמדנו עלינו מצוות, לתת עלינו שלישית השקל בשנה, לעבודת, בית אלוהינו. 
<B>נ י,לד</B> ללחם המערכת ומנחת התמיד ולעולת התמיד השבתות החודשים למועדים, ולקודשים ולחטאות--לכפר, על-ישראל; וכול, מלאכת בית-אלוהינו.  {ס}</P>

<P><B>נ י,לה</B> והגורלות הפלנו על-קורבן העצים, הכוהנים הלויים והעם--להביא לבית אלוהינו לבית-אבותינו לעיתים מזומנים, שנה בשנה:  לבער, על-מזבח יהוה אלוהינו, ככתוב, בתורה. 
<B>נ י,לו</B> ולהביא את-ביכורי אדמתנו, וביכורי כל-פרי כל-עץ--שנה בשנה:  לבית, יהוה. 
<B>נ י,לז</B> ואת-בכורות בנינו ובהמתנו, ככתוב בתורה; ואת-בכורי בקרינו וצאננו, להביא לבית אלוהינו, לכוהנים, המשרתים בבית אלוהינו. 
<B>נ י,לח</B> ואת-ראשית עריסותינו ותרומותינו ופרי כל-עץ תירוש ויצהר, נביא לכוהנים אל-לשכות בית-אלוהינו, ומעשר אדמתנו, ללויים; והם, הלויים, המעשרים, בכול ערי עבודתנו. 
<B>נ י,לט</B> והיה הכוהן בן-אהרון עם-הלויים, בעשר הלויים; והלויים יעלו את-מעשר המעשר, לבית אלוהינו, אל-הלשכות, לבית האוצר. 
<B>נ י,מ</B> כי אל-הלשכות יביאו בני-ישראל ובני הלוי, את-תרומת הדגן התירוש והיצהר, ושם כלי המקדש, והכוהנים המשרתים והשוערים והמשוררים; ולא נעזוב, את-בית אלוהינו. 
<B>נ יא,א</B> ויישבו שרי-העם, בירושלים; ושאר העם הפילו גורלות להביא אחד מן-העשרה, לשבת בירושלים עיר הקודש, ותשע הידות, בערים. 
<B>נ יא,ב</B> ויברכו, העם--לכול, האנשים, המתנדבים, לשבת בירושלים.  {פ}</P>

<P><B>נ יא,ג</B> ואלה ראשי המדינה, אשר ישבו בירושלים; ובערי יהודה, ישבו איש באחוזתו בעריהם, ישראל הכוהנים והלויים והנתינים, ובני עבדי שלמה. 
<B>נ יא,ד</B> ובירושלים, ישבו, מבני יהודה, ומבני בנימין:  מבני יהודה עתיה בן-עוזייה בן-זכריה בן-אמריה, בן-שפטיה בן-מהללאל--מבני-פרץ. 
<B>נ יא,ה</B> ומעשיה בן-ברוך בן-כל-חוזה בן-חזיה בן-עדיה בן-יויריב, בן-זכריה--בן-השילוני. 
<B>נ יא,ו</B> כל-בני-פרץ, היושבים בירושלים--ארבע מאות שישים ושמונה, אנשי-חיל.  {ס}</P>

<P><B>נ יא,ז</B> ואלה, בני בנימין:  סלוא בן-משולם בן-יועד בן-פדיה בן-קוליה בן-מעשיה, בן-איתיאל--בן-ישעיה. 
<B>נ יא,ח</B> ואחריו, גביי סליי--תשע מאות, עשרים ושמונה. 
<B>נ יא,ט</B> ויואל בן-זכרי, פקיד עליהם; ויהודה בן-הסנואה על-העיר, משנה.  {פ}</P>

<P><B>נ יא,י</B> מן-הכוהנים:  ידעיה בן-יויריב, יכין. 
<B>נ יא,יא</B> שריה בן-חלקייה בן-משולם בן-צדוק, בן-מריות בן-אחיטוב--נגיד, בית האלוהים. 
<B>נ יא,יב</B> ואחיהם, עושי המלאכה לבית--שמונה מאות, עשרים ושניים; ועדיה בן-ירוחם בן-פלליה בן-אמצי בן-זכריה, בן-פשחור בן-מלכייה. 
<B>נ יא,יג</B> ואחיו ראשים לאבות, מאתיים ארבעים ושניים; ועמשסיי בן-עזראל בן-אחזיי בן-משילמות, בן-אימר. 
<B>נ יא,יד</B> ואחיהם גיבורי חיל, מאה עשרים ושמונה; ופקיד עליהם, זבדיאל בן-הגדולים.  {ס}</P>

<P><B>נ יא,טו</B> ומן-הלויים:  שמעיה בן-חשוב בן-עזריקם בן-חשביה, בן-בוני. 
<B>נ יא,טז</B> ושבתיי ויוזבד על-המלאכה החיצונה, לבית האלוהים, מראשי, הלויים. 
<B>נ יא,יז</B> ומתניה בן-מיכא בן-זבדי בן-אסף ראש, התחילה יהודה לתפילה, ובקבוקיה, משנה מאחיו; ועבדא, בן-שמוע, בן-גלל, בן-ידותון. 
<B>נ יא,יח</B> כל-הלויים בעיר הקודש, מאתיים שמונים וארבעה.  {פ}</P>

<P><B>נ יא,יט</B> והשוערים עקוב טלמון, ואחיהם השומרים בשערים--מאה, שבעים ושניים. 
<B>נ יא,כ</B> ושאר ישראל הכוהנים הלויים, בכל-ערי יהודה, איש, בנחלתו. 
<B>נ יא,כא</B> והנתינים, יושבים בעופל; וציחא וגשפא, על-הנתינים.  {פ}</P>

<P><B>נ יא,כב</B> ופקיד הלויים, בירושלים--עוזי בן-בני בן-חשביה, בן-מתניה בן-מיכא:  מבני אסף המשוררים, לנגד מלאכת בית-האלוהים. 
<B>נ יא,כג</B> כי-מצות המלך, עליהם; ואמנה על-המשוררים, דבר-יום ביומו. 
<B>נ יא,כד</B> ופתחיה בן-משיזבאל מבני-זרח בן-יהודה, ליד המלך, לכל-דבר, לעם. 
<B>נ יא,כה</B> ואל-החצרים, בשדותם--מבני יהודה, ישבו בקרית הארבע ובנותיה, ובדיבון ובנותיה, וביקבצאל וחצריה. 
<B>נ יא,כו</B> ובישוע ובמולדה, ובבית פלט. 
<B>נ יא,כז</B> ובחצר שועל ובבאר שבע, ובנותיה. 
<B>נ יא,כח</B> ובציקלג ובמכונה, ובבנותיה. 
<B>נ יא,כט</B> ובעין רימון ובצורעה, ובירמות. 
<B>נ יא,ל</B> זנוח עדולם, וחצריהם, לכיש ושדותיה, עזקה ובנותיה; ויחנו מבאר-שבע, עד-גיא הינום. 
<B>נ יא,לא</B> ובני בנימין, מגבע, מכמש ועייה, ובית-אל ובנותיה. 
<B>נ יא,לב</B> ענתות נוב, ענניה. 
<B>נ יא,לג</B> חצור רמה, גיתיים. 
<B>נ יא,לד</B> חדיד צבועים, נבלט. 
<B>נ יא,לה</B> לוד ואונו, גיא החרשים. 
<B>נ יא,לו</B> ומן-הלויים--מחלקות יהודה, לבנימין.  {פ}</P>

<P><B>נ יב,א</B> ואלה הכוהנים והלויים, אשר עלו עם-זרובבל בן-שאלתיאל וישוע:  שריה ירמיה, עזרא. 
<B>נ יב,ב</B> אמריה מלוך, חטוש. 
<B>נ יב,ג</B> שכניה רחום, מרמות. 
<B>נ יב,ד</B> עידוא גינתוי, אבייה. 
<B>נ יב,ה</B> מיימין מעדיה, בלגה. 
<B>נ יב,ו</B> שמעיה ויויריב, ידעיה. 
<B>נ יב,ז</B> סלו עמוק, חלקייה ידעיה; אלה ראשי הכוהנים ואחיהם, בימי ישוע.  {פ}</P>

<P><B>נ יב,ח</B> והלויים, ישוע בינוי קדמיאל שרביה--יהודה מתניה:  על-הויידות, הוא ואחיו. 
<B>נ יב,ט</B> ובקבוקיה ועוני אחיהם לנגדם, למשמרות. 
<B>נ יב,י</B> וישוע, הוליד את-יויקים; ויויקים הוליד את-אלישיב, ואלישיב את-יוידע. 
<B>נ יב,יא</B> ויוידע הוליד את-יונתן, ויונתן הוליד את-ידוע. 
<B>נ יב,יב</B> ובימי, יויקים, היו כוהנים, ראשי האבות:  לשריה מריה, לירמיה חנניה. 
<B>נ יב,יג</B> לעזרא משולם, לאמריה יהוחנן. 
<B>נ יב,יד</B> למליכו, יונתן, לשבניה, יוסף. 
<B>נ יב,טו</B> לחרים עדנא, למריות חלקיי. 
<B>נ יב,טז</B> לעידוא זכריה, לגינתון משולם. 
<B>נ יב,יז</B> לאבייה, זכרי; למנימין--למועדיה, פלטיי. 
<B>נ יב,יח</B> לבלגה שמוע, לשמעיה יהונתן. 
<B>נ יב,יט</B> וליויריב מתניי, לידעיה עוזי. 
<B>נ יב,כ</B> לסליי קליי, לעמוק עבר. 
<B>נ יב,כא</B> לחלקייה חשביה, לידעיה נתנאל. 
<B>נ יב,כב</B> הלויים בימי אלישיב יוידע ויוחנן, וידוע--כתובים, ראשי אבות; והכוהנים, על-מלכות דריווש הפרסי.  {פ}</P>

<P><B>נ יב,כג</B> בני לוי, ראשי האבות, כתובים, על-ספר דברי הימים--ועד-ימי, יוחנן בן-אלישיב. 
<B>נ יב,כד</B> וראשי הלויים חשביה שרביה וישוע בן-קדמיאל, ואחיהם לנגדם, להלל להודות, במצות דויד איש-האלוהים--משמר, לעומת משמר. 
<B>נ יב,כה</B> מתניה ובקבוקיה עובדיה משולם, טלמון עקוב--שומרים שוערים משמר, באסופי השערים. 
<B>נ יב,כו</B> אלה, בימי יויקים בן-ישוע בן-יוצדק, ובימי נחמיה הפחה, ועזרא הכוהן הסופר.  {פ}</P>

<P><B>נ יב,כז</B> ובחנוכת חומת ירושלים, ביקשו את-הלויים מכל-מקומותם, להביאם, לירושלים--לעשות חנוכה ושמחה ובתודות ובשיר, מצלתיים נבלים ובכינורות. 
<B>נ יב,כח</B> וייאספו, בני המשוררים, ומן-הכיכר סביבות ירושלים, ומן-חצרי נטופתי. 
<B>נ יב,כט</B> ומבית, הגלגל, ומשדות גבע, ועזמוות:  כי חצרים, בנו להם המשוררים, סביבות, ירושלים. 
<B>נ יב,ל</B> וייטהרו, הכוהנים והלויים; ויטהרו, את-העם, ואת-השערים, ואת-החומה. 
<B>נ יב,לא</B> ואעלה את-שרי יהודה, מעל לחומה; ואעמידה שתי תודות גדולות ותהלוכות לימין, מעל לחומה, לשער, האשפות. 
<B>נ יב,לב</B> וילך אחריהם הושעיה, וחצי שרי יהודה. 
<B>נ יב,לג</B> ועזריה עזרא, ומשולם. 
<B>נ יב,לד</B> יהודה, ובנימין, ושמעיה, וירמיה.  {ס}</P>

<P><B>נ יב,לה</B> ומבני הכוהנים, בחצוצרות--זכריה בן-יונתן בן-שמעיה, בן-מתניה בן-מיכיה, בן-זכור, בן-אסף. 
<B>נ יב,לו</B> ואחיו שמעיה ועזראל מילליי גילליי מעיי נתנאל ויהודה, חנני, בכלי-שיר דויד, איש האלוהים; ועזרא הסופר, לפניהם. 
<B>נ יב,לז</B> ועל שער העין ונגדם, עלו על-מעלות עיר דויד, במעלה, לחומה:  מעל לבית דויד, ועד שער המים מזרח. 
<B>נ יב,לח</B> והתודה השנית ההולכת למול, ואני אחריה; וחצי העם מעל להחומה, מעל למגדל התנורים, ועד, החומה הרחבה. 
<B>נ יב,לט</B> ומעל לשער-אפריים ועל-שער הישנה ועל-שער הדגים, ומגדל חננאל ומגדל המאה, ועד, שער הצאן; ועמדו, בשער המטרה. 
<B>נ יב,מ</B> ותעמודנה שתי התודות, בבית האלוהים; ואני, וחצי הסגנים עימי. 
<B>נ יב,מא</B> והכוהנים אליקים מעשיה מנימין מיכיה אליועיניי, זכריה חנניה--בחצוצרות. 
<B>נ יב,מב</B> ומעשיה ושמעיה ואלעזר ועוזי, ויהוחנן ומלכייה--ועילם ועזר; וישמיעו, המשוררים, ויזרחיה, הפקיד. 
<B>נ יב,מג</B> ויזבחו ביום-ההוא זבחים גדולים וישמחו, כי האלוהים שימחם שמחה גדולה, וגם הנשים והילדים, שמחו; ותישמע שמחת ירושלים, מרחוק. 
<B>נ יב,מד</B> וייפקדו ביום ההוא אנשים על-הנשכות, לאוצרות לתרומות לראשית ולמעשרות--לכנוס בהם לשדי הערים מנאות התורה, לכוהנים וללויים:  כי שמחת יהודה, על-הכוהנים ועל-הלויים העומדים. 
<B>נ יב,מה</B> וישמרו משמרת אלוהיהם, ומשמרת הטוהרה, והמשוררים, והשוערים--כמצות דויד, שלמה בנו. 
<B>נ יב,מו</B> כי-בימי דויד ואסף, מקדם--ראשי, המשוררים, ושיר-תהילה והודות, לאלוהים. 
<B>נ יב,מז</B> וכל-ישראל בימי זרובבל ובימי נחמיה, נותנים מניות המשוררים והשוערים--דבר-יום ביומו; ומקדישים, ללויים, והלויים, מקדישים לבני אהרון.  {פ}</P>

<P><B>נ יג,א</B> ביום ההוא, נקרא בספר משה--באוזני העם; ונמצא, כתוב בו, אשר לא-יבוא עמוני ומואבי בקהל האלוהים, עד-עולם. 
<B>נ יג,ב</B> כי לא קידמו את-בני ישראל, בלחם ובמים; וישכור עליו את-בלעם לקללו, ויהפוך אלוהינו הקללה לברכה. 
<B>נ יג,ג</B> ויהי, כשומעם את-התורה; ויבדילו כל-ערב, מישראל. 
<B>נ יג,ד</B> ולפני מזה--אלישיב הכוהן, נתון בלשכת בית-אלוהינו:  קרוב, לטובייה. 
<B>נ יג,ה</B> ויעש לו לשכה גדולה, ושם היו לפנים נותנים את-המנחה הלבונה והכלים ומעשר הדגן התירוש והיצהר--מצות הלויים, והמשוררים והשוערים; ותרומת, הכוהנים. 
<B>נ יג,ו</B> ובכל-זה, לא הייתי בירושלים:  כי בשנת שלושים ושתיים לארתחשסתא מלך-בבל, באתי אל-המלך, ולקץ ימים, נשאלתי מן-המלך. 
<B>נ יג,ז</B> ואבוא, לירושלים; ואבינה ברעה, אשר עשה אלישיב לטובייה--לעשות לו נשכה, בחצרי בית האלוהים. 
<B>נ יג,ח</B> ויירע לי, מאוד; ואשליכה את-כל-כלי בית-טובייה, החוץ--מן-הלשכה. 
<B>נ יג,ט</B> ואומרה, ויטהרו הלשכות; ואשיבה שם, כלי בית האלוהים, את-המנחה, והלבונה.  {פ}</P>

<P><B>נ יג,י</B> ואדעה, כי-מניות הלויים לא ניתנה; ויברחו איש-לשדהו הלויים והמשוררים, עושי המלאכה. 
<B>נ יג,יא</B> ואריבה, את-הסגנים, ואומרה, מדוע נעזב בית-האלוהים; ואקבצם, ואעמידם על-עומדם. 
<B>נ יג,יב</B> וכל-יהודה, הביאו מעשר הדגן והתירוש והיצהר--לאוצרות. 
<B>נ יג,יג</B> ואוצרה על-אוצרות שלמיה הכוהן וצדוק הסופר, ופדיה מן-הלויים, ועל-ידם, חנן בן-זכור בן-מתניה:  כי נאמנים נחשבו, ועליהם לחלוק לאחיהם.  {פ}</P>

<P><B>נ יג,יד</B> זוכרה-לי אלוהיי, על-זאת; ואל-תמח חסדיי, אשר עשיתי בבית אלוהיי--ובמשמריו. 
<B>נ יג,טו</B> בימים ההמה ראיתי ביהודה דורכים-גיתות בשבת ומביאים הערימות ועומסים על-החמורים ואף-יין ענבים ותאנים, וכל-משא, ומביאים ירושלים, ביום השבת; ואעיד, ביום מכרם ציד. 
<B>נ יג,טז</B> והצורים ישבו בה, מביאים דג וכל-מכר; ומוכרים בשבת לבני יהודה, ובירושלים. 
<B>נ יג,יז</B> ואריבה, את חורי יהודה; ואומרה להם, מה-הדבר הרע הזה אשר אתם עושים, ומחללים, את-יום השבת. 
<B>נ יג,יח</B> הלוא כה עשו, אבותיכם--ויבא אלוהינו עלינו את כל-הרעה הזאת, ועל העיר הזאת; ואתם מוסיפים חרון, על-ישראל, לחלל, את-השבת.  {פ}</P>

<P><B>נ יג,יט</B> ויהי כאשר צללו שערי ירושלים לפני השבת, ואומרה וייסגרו הדלתות, ואומרה, אשר לא יפתחום עד אחר השבת; ומנעריי, העמדתי על-השערים--לא-יבוא משא, ביום השבת. 
<B>נ יג,כ</B> וילינו הרוכלים ומוכרי כל-ממכר, מחוץ לירושלים--פעם ושתיים. 
<B>נ יג,כא</B> ואעידה בהם, ואומרה אליהם מדוע אתם לנים נגד החומה--אם-תשנו, יד אשלח בכם; מן-העת ההיא, לא-באו בשבת.  {ס}</P>

<P><B>נ יג,כב</B> ואומרה ללויים, אשר יהיו מיטהרים ובאים שומרים השערים--לקדש, את-יום השבת; גם-זאת זוכרה-לי אלוהיי, וחוסה עליי כרוב חסדך.  {פ}</P>

<P><B>נ יג,כג</B> גם בימים ההם, ראיתי את-היהודים הושיבו נשים אשדודייות, עמונייות, מואבייות. 
<B>נ יג,כד</B> ובניהם, חצי מדבר אשדודית, ואינם מכירים, לדבר יהודית--וכלשון, עם ועם. 
<B>נ יג,כה</B> ואריב עימם ואקללם, ואכה מהם אנשים ואמרטם; ואשביעם באלוהים, אם-תיתנו בנותיכם לבניהם, ואם-תשאו מבנותיהם, לבניכם ולכם. 
<B>נ יג,כו</B> הלוא על-אלה חטא-שלמה מלך ישראל ובגויים הרבים לא-היה מלך כמוהו, ואהוב לאלוהיו היה, וייתנהו אלוהים, מלך על-כל-ישראל:  גם-אותו החטיאו, הנשים הנוכרייות. 
<B>נ יג,כז</B> ולכם הנשמע, לעשות את כל-הרעה הגדולה הזאת--למעול, באלוהינו:  להושיב, נשים נוכרייות. 
<B>נ יג,כח</B> ומבני יוידע בן-אלישיב הכוהן הגדול, חתן לסנבלט החורוני; ואבריחהו, מעליי. 
<B>נ יג,כט</B> זוכרה להם, אלוהיי:  על גואלי הכהונה, וברית הכהונה והלויים. 
<B>נ יג,ל</B> וטיהרתים, מכל-נכר; ואעמידה משמרות לכוהנים וללויים, איש במלאכתו. 
<B>נ יג,לא</B> ולקורבן העצים בעיתים מזומנות, ולביכורים; זוכרה-לי אלוהיי, לטובה.  {ש}</P>
</BODY></HTML>
