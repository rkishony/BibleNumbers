<!DOCTYPE HTML PUBLIC "-//W3C//DTD HTML 4.01 Transitional//EN">
<HTML DIR="RTL" LANG="HE">
<HEAD>
<meta http-equiv="Content-Type" content="text/html; charset=Windows-1255">
<!--Copyright 2002 Mechon Mamre, 12 Hayyim Vital, Jerusalem-->
<LINK REL="stylesheet" HREF="k.css" TYPE="text/css">
<TITLE>תנ"ך בכתיב מלא - שמואל</TITLE>
<SCRIPT TYPE="text/javascript" SRC="hm.js"></SCRIPT>
</HEAD>
<BODY>

<H1>שמואל</H1>

<P><B>א א,א</B> ויהי איש אחד מן-הרמתיים, צופים--מהר אפריים; ושמו אלקנה בן-ירוחם בן-אליהוא, בן-תוחו בן-צוף--אפרתי. 
<B>א א,ב</B> ולו, שתי נשים--שם אחת חנה, ושם השנית פנינה; ויהי לפנינה ילדים, ולחנה אין ילדים. 
<B>א א,ג</B> ועלה האיש ההוא מעירו מימים ימימה, להשתחוות ולזבוח ליהוה צבאות בשילה; ושם שני בני-עלי, חופני ופינחס, כוהנים, ליהוה. 
<B>א א,ד</B> ויהי היום, ויזבח אלקנה; ונתן לפנינה אשתו, ולכל-בניה ובנותיה--מנות. 
<B>א א,ה</B> ולחנה, ייתן מנה אחת אפיים:  כי את-חנה אהב, ויהוה סגר רחמה. 
<B>א א,ו</B> וכיעסתה צרתה גם-כעס, בעבור הרעימה:  כי-סגר יהוה, בעד רחמה. 
<B>א א,ז</B> וכן יעשה שנה בשנה, מדי עלותה בבית יהוה--כן, תכעיסנה; ותבכה, ולא תאכל. 
<B>א א,ח</B> ויאמר לה אלקנה אישה, חנה למה תבכי ולמה לא תאכלי, ולמה, יירע לבבך:  הלוא אנוכי טוב לך, מעשרה בנים. 
<B>א א,ט</B> ותקם חנה, אחרי אוכלה בשילה ואחרי שתה; ועלי הכוהן, יושב על-הכיסא, על-מזוזת, היכל יהוה. 
<B>א א,י</B> והיא, מרת נפש; ותתפלל על-יהוה, ובכה תבכה. 
<B>א א,יא</B> ותידור נדר ותאמר, יהוה צבאות אם-ראה תראה בעוני אמתך וזכרתני ולא-תשכח את-אמתך, ונתת לאמתך, זרע אנשים--ונתתיו ליהוה כל-ימי חייו, ומורה לא-יעלה על-ראשו. 
<B>א א,יב</B> והיה כי הרבתה, להתפלל לפני יהוה; ועלי, שומר את-פיה. 
<B>א א,יג</B> וחנה, היא מדברת על-ליבה--רק שפתיה נעות, וקולה לא יישמע; ויחשבהא עלי, לשיכורה. 
<B>א א,יד</B> ויאמר אליה עלי, עד-מתיי תשתכרין; הסירי את-יינך, מעלייך. 
<B>א א,טו</B> ותען חנה ותאמר, לא אדוני, אישה קשת-רוח אנוכי, ויין ושיכר לא שתיתי; ואשפוך את-נפשי, לפני יהוה. 
<B>א א,טז</B> אל-תיתן, את-אמתך, לפני, בת-בלייעל:  כי-מרוב שיחי וכעסי, דיברתי עד-הנה. 
<B>א א,יז</B> ויען עלי ויאמר, לכי לשלום; ואלוהי ישראל, ייתן את-שלתך, אשר שאלת, מעימו. 
<B>א א,יח</B> ותאמר, תמצא שפחתך חן בעיניך; ותלך האישה לדרכה ותאכל, ופניה לא-היו-לה עוד. 
<B>א א,יט</B> וישכימו בבוקר, וישתחוו לפני יהוה, וישובו ויבואו אל-ביתם, הרמתה; ויידע אלקנה את-חנה אשתו, ויזכרהא יהוה. 
<B>א א,כ</B> ויהי לתקופות הימים, ותהר חנה ותלד בן; ותקרא את-שמו שמואל, כי מיהוה שאלתיו. 
<B>א א,כא</B> ויעל האיש אלקנה, וכל-ביתו, לזבוח ליהוה את-זבח הימים, ואת-נדרו. 
<B>א א,כב</B> וחנה, לא עלתה:  כי-אמרה לאישה, עד ייגמל הנער והביאותיו ונראה את-פני יהוה, וישב שם, עד-עולם. 
<B>א א,כג</B> ויאמר לה אלקנה אישה עשי הטוב בעינייך, שבי עד-גומלך אותו--אך יקם יהוה, את-דברו; ותשב האישה ותינק את-בנה, עד-גומלה אותו. 
<B>א א,כד</B> ותעלהו עימה כאשר גמלתו, בפרים שלושה ואיפה אחת קמח ונבל יין, ותביאהו בית-יהוה, שילה; והנער, נער. 
<B>א א,כה</B> וישחטו, את-הפר; ויביאו את-הנער, אל-עלי. 
<B>א א,כו</B> ותאמר בי אדוני, חי נפשך אדוני; אני האישה, הניצבת עימך בזה, להתפלל, אל-יהוה. 
<B>א א,כז</B> אל-הנער הזה, התפללתי; וייתן יהוה לי את-שאלתי, אשר שאלתי מעימו. 
<B>א א,כח</B> וגם אנוכי, השאילתיהו ליהוה, כל-הימים אשר היה, הוא שאול ליהוה; וישתחו שם, ליהוה.  {ס}</P>

<P><B>א ב,א</B> ותתפלל חנה, ותאמר, עלץ ליבי ביהוה, רמה קרני ביהוה; רחב פי על-אויביי, כי שמחתי בישועתך. 
<B>א ב,ב</B> אין-קדוש כיהוה, כי אין בלתך; ואין צור, כאלוהינו. 
<B>א ב,ג</B> אל-תרבו תדברו גבוהה גבוהה, ייצא עתק מפיכם:  כי אל דעות יהוה, ולו נתכנו עלילות. 
<B>א ב,ד</B> קשת גיבורים, חתים; ונכשלים, אזרו חיל. 
<B>א ב,ה</B> שבעים בלחם נשכרו, ורעבים חדלו, עד-עקרה ילדה שבעה, ורבת בנים אומללה. 
<B>א ב,ו</B> יהוה, ממית ומחייה; מוריד שאול, ויעל. 
<B>א ב,ז</B> יהוה, מוריש ומעשיר; משפיל, אף-מרומם. 
<B>א ב,ח</B> מקים מעפר דל, מאשפות ירים אביון, להושיב עם-נדיבים, וכיסא כבוד ינחילם:  כי ליהוה מצוקי ארץ, וישת עליהם תבל. 
<B>א ב,ט</B> רגלי חסידיו ישמור, ורשעים בחושך יידמו:  כי-לא בכוח, יגבר-איש. 
<B>א ב,י</B> יהוה ייחתו מריביו, עליו בשמיים ירעם--יהוה, ידין אפסי-ארץ; וייתן-עוז למלכו, וירם קרן משיחו.  {פ}</P>

<P><B>א ב,יא</B> וילך אלקנה הרמתה, על-ביתו; והנער, היה משרת את-יהוה, את-פני, עלי הכוהן. 
<B>א ב,יב</B> ובני עלי, בני בלייעל:  לא ידעו, את-יהוה. 
<B>א ב,יג</B> ומשפט הכוהנים, את-העם--כל-איש זובח זבח, ובא נער הכוהן כבשל הבשר, והמזלג שלוש השיניים, בידו. 
<B>א ב,יד</B> והכה בכיור או בדוד, או בקלחת או בפרור--כול אשר יעלה המזלג, ייקח הכוהן בו; ככה יעשו לכל-ישראל, הבאים שם בשילה. 
<B>א ב,טו</B> גם, בטרם יקטירון את-החלב, ובא נער הכוהן ואמר לאיש הזובח, תנה בשר לצלות לכוהן; ולא-ייקח ממך בשר מבושל, כי אם-חי. 
<B>א ב,טז</B> ויאמר אליו האיש, קטר יקטירון כיום החלב, וקח-לך, כאשר תאווה נפשך; ואמר לא, כי עתה תיתן--ואם-לא, לקחתי בחוזקה. 
<B>א ב,יז</B> ותהי חטאת הנערים גדולה מאוד, את-פני יהוה:  כי ניאצו האנשים, את מנחת יהוה. 
<B>א ב,יח</B> ושמואל, משרת את-פני יהוה:  נער, חגור איפוד בד. 
<B>א ב,יט</B> ומעיל קטון תעשה-לו אימו, והעלתה לו מימים ימימה--בעלותה, את-אישה, לזבוח, את-זבח הימים. 
<B>א ב,כ</B> ובירך עלי את-אלקנה ואת-אשתו, ואמר ישם יהוה לך זרע מן-האישה הזאת, תחת השאלה, אשר שאל ליהוה; והלכו, למקומו. 
<B>א ב,כא</B> כי-פקד יהוה את-חנה, ותהר ותלד שלושה-בנים ושתי בנות; ויגדל הנער שמואל, עם-יהוה.  {ס}</P>

<P><B>א ב,כב</B> ועלי, זקן מאוד; ושמע, את כל-אשר יעשון בניו לכל-ישראל, ואת אשר-ישכבון את-הנשים, הצובאות פתח אוהל מועד. 
<B>א ב,כג</B> ויאמר להם, למה תעשון כדברים האלה, אשר אנוכי שומע את-דבריכם רעים, מאת כל-העם אלה. 
<B>א ב,כד</B> אל, בניי:  כי לא-טובה השמועה אשר אנוכי שומע, מעבירים עם-יהוה. 
<B>א ב,כה</B> אם-יחטא איש לאיש, ופיללו אלוהים, ואם ליהוה יחטא-איש, מי יתפלל-לו; ולא ישמעו לקול אביהם, כי-חפץ יהוה להמיתם. 
<B>א ב,כו</B> והנער שמואל, הולך וגדל וטוב:  גם, עם-יהוה, וגם, עם-אנשים.  {פ}</P>

<P><B>א ב,כז</B> ויבוא איש-אלוהים, אל-עלי; ויאמר אליו, כה אמר יהוה, הנגלה נגליתי אל-בית אביך, בהיותם במצריים לבית פרעה. 
<B>א ב,כח</B> ובחור אותו מכל-שבטי ישראל לי, לכוהן, לעלות על-מזבחי להקטיר קטורת לשאת איפוד, לפניי; ואתנה לבית אביך, את-כל-אישי בני ישראל. 
<B>א ב,כט</B> למה תבעטו, בזבחי ובמנחתי, אשר ציוויתי, מעון; ותכבד את-בניך, ממני, להבריאכם מראשית כל-מנחת ישראל, לעמי. 
<B>א ב,ל</B> לכן, נאום-יהוה אלוהי ישראל, אמור אמרתי, ביתך ובית אביך יתהלכו לפניי עד-עולם; ועתה נאום-יהוה חלילה לי, כי-מכבדיי אכבד ובוזיי ייקלו. 
<B>א ב,לא</B> הנה, ימים באים, וגדעתי את-זרועך, ואת-זרוע בית אביך--מהיות זקן, בביתך. 
<B>א ב,לב</B> והבטת צר מעון, בכול אשר-ייטיב את-ישראל; ולא-יהיה זקן בביתך, כל-הימים. 
<B>א ב,לג</B> ואיש, לא-אכרית לך מעם מזבחי, לכלות את-עיניך, ולאדיב את-נפשך; וכל-מרבית ביתך, ימותו אנשים. 
<B>א ב,לד</B> וזה-לך האות, אשר יבוא אל-שני בניך--אל-חופני, ופינחס:  ביום אחד, ימותו שניהם. 
<B>א ב,לה</B> והקימותי לי כוהן נאמן, כאשר בלבבי ובנפשי יעשה; ובניתי לו בית נאמן, והתהלך לפני-משיחי כל-הימים. 
<B>א ב,לו</B> והיה, כל-הנותר בביתך, יבוא להשתחוות לו, לאגורת כסף וכיכר-לחם; ואמר, ספחני נא אל-אחת הכהונות--לאכול פת-לחם.  {פ}</P>

<P><B>א ג,א</B> והנער שמואל משרת את-יהוה, לפני עלי; ודבר-יהוה, היה יקר בימים ההם--אין חזון, נפרץ.  {ס}</P>

<P><B>א ג,ב</B> ויהי ביום ההוא, ועלי שוכב במקומו; ועיניו החלו כהות, לא יוכל לראות. 
<B>א ג,ג</B> ונר אלוהים טרם יכבה, ושמואל שוכב, בהיכל יהוה, אשר-שם ארון אלוהים.  {פ}</P>

<P><B>א ג,ד</B> ויקרא יהוה אל-שמואל, ויאמר הנני. 
<B>א ג,ה</B> וירץ אל-עלי, ויאמר הנני כי-קראת לי, ויאמר לא-קראתי, שוב שכב; וילך, וישכב.  {ס}</P>

<P><B>א ג,ו</B> ויוסף יהוה, קרוא עוד שמואל, ויקם שמואל וילך אל-עלי, ויאמר הנני כי קראת לי; ויאמר לא-קראתי בני, שוב שכב. 
<B>א ג,ז</B> ושמואל, טרם ידע את-יהוה; וטרם ייגלה אליו, דבר-יהוה. 
<B>א ג,ח</B> ויוסף יהוה קרוא-שמואל, בשלישית, ויקם וילך אל-עלי, ויאמר הנני כי קראת לי; ויבן עלי, כי יהוה קורא לנער. 
<B>א ג,ט</B> ויאמר עלי לשמואל, לך שכב, והיה אם-יקרא אליך, ואמרת דבר יהוה כי שומע עבדך; וילך שמואל, וישכב במקומו. 
<B>א ג,י</B> ויבוא יהוה ויתייצב, ויקרא כפעם-בפעם שמואל שמואל; ויאמר שמואל דבר, כי שומע עבדך.  {פ}</P>

<P><B>א ג,יא</B> ויאמר יהוה אל-שמואל, הנה אנוכי עושה דבר בישראל:  אשר, כל-שומעו--תצילינה, שתי אוזניו. 
<B>א ג,יב</B> ביום ההוא אקים אל-עלי, את כל-אשר דיברתי אל-ביתו--החל, וכלה. 
<B>א ג,יג</B> והגדתי לו, כי-שופט אני את-ביתו עד-עולם--בעוון אשר-ידע, כי-מקללים להם בניו, ולא כיהה, בם. 
<B>א ג,יד</B> ולכן נשבעתי, לבית עלי:  אם-יתכפר עוון בית-עלי, בזבח ובמנחה--עד-עולם. 
<B>א ג,טו</B> וישכב שמואל עד-הבוקר, ויפתח את-דלתות בית-יהוה; ושמואל ירא, מהגיד את-המראה אל-עלי. 
<B>א ג,טז</B> ויקרא עלי את-שמואל, ויאמר שמואל בני; ויאמר, הנני. 
<B>א ג,יז</B> ויאמר, מה הדבר אשר דיבר אליך--אל-נא תכחד, ממני:  כה יעשה-לך אלוהים, וכה יוסיף, אם-תכחד ממני דבר, מכל-הדבר אשר-דיבר אליך. 
<B>א ג,יח</B> ויגד-לו שמואל את-כל-הדברים, ולא כיחד ממנו; ויאמר--יהוה הוא, הטוב בעיניו יעשה.  {פ}</P>

<P><B>א ג,יט</B> ויגדל, שמואל; ויהוה היה עימו, ולא-הפיל מכל-דבריו ארצה. 
<B>א ג,כ</B> ויידע, כל-ישראל, מדן, ועד-באר שבע:  כי נאמן שמואל, לנביא ליהוה.  {ס}</P>

<P><B>א ג,כא</B> ויוסף יהוה, להיראה בשילה:  כי-נגלה יהוה אל-שמואל בשילה, בדבר יהוה.  {פ}</P>

<P><B>א ד,א</B> ויהי דבר-שמואל, לכל-ישראל; וייצא ישראל לקראת פלשתים למלחמה, ויחנו על-האבן העזר, ופלשתים, חנו באפק. 
<B>א ד,ב</B> ויערכו פלשתים לקראת ישראל, ותיטוש המלחמה, ויינגף ישראל, לפני פלשתים; ויכו במערכה בשדה, כארבעת אלפים איש. 
<B>א ד,ג</B> ויבוא העם, אל-המחנה, ויאמרו זקני ישראל, למה נגפנו יהוה היום לפני פלשתים; נקחה אלינו משילה, את-ארון ברית יהוה, ויבוא בקרבנו, ויושיענו מכף אויבינו. 
<B>א ד,ד</B> וישלח העם, שילה, וישאו משם את ארון ברית-יהוה צבאות, יושב הכרובים; ושם שני בני-עלי, עם-ארון ברית האלוהים--חופני, ופינחס. 
<B>א ד,ה</B> ויהי, כבוא ארון ברית-יהוה אל-המחנה, ויריעו כל-ישראל, תרועה גדולה; ותיהום, הארץ. 
<B>א ד,ו</B> וישמעו פלשתים, את-קול התרועה, ויאמרו, מה קול התרועה הגדולה הזאת במחנה העברים; ויידעו--כי ארון יהוה, בא אל-המחנה. 
<B>א ד,ז</B> וייראו, הפלשתים--כי אמרו, בא אלוהים אל-המחנה; ויאמרו אוי לנו, כי לא הייתה כזאת אתמול שלשום. 
<B>א ד,ח</B> אוי לנו--מי יצילנו, מיד האלוהים האדירים האלה:  אלה הם האלוהים, המכים את-מצריים בכל-מכה--במדבר. 
<B>א ד,ט</B> התחזקו והיו לאנשים, פלשתים--פן תעבדו לעברים, כאשר עבדו לכם; והייתם לאנשים, ונלחמתם. 
<B>א ד,י</B> ויילחמו פלשתים, ויינגף ישראל וינוסו איש לאוהליו, ותהי המכה, גדולה מאוד; וייפול, מישראל, שלושים אלף, רגלי. 
<B>א ד,יא</B> וארון אלוהים, נלקח; ושני בני-עלי מתו, חופני ופינחס. 
<B>א ד,יב</B> וירץ איש-בנימין מהמערכה, ויבוא שילה ביום ההוא; ומדיו קרועים, ואדמה על-ראשו. 
<B>א ד,יג</B> ויבוא, והנה עלי יושב על-הכיסא יד דרך מצפה--כי-היה ליבו חרד, על ארון האלוהים; והאיש, בא להגיד בעיר, ותזעק, כל-העיר. 
<B>א ד,יד</B> וישמע עלי, את-קול הצעקה, ויאמר, מה קול ההמון הזה; והאיש מיהר, ויבוא ויגד לעלי. 
<B>א ד,טו</B> ועלי, בן-תשעים ושמונה שנה; ועיניו קמה, ולא יכול לראות. 
<B>א ד,טז</B> ויאמר האיש אל-עלי, אנוכי הבא מן-המערכה, ואני, מן-המערכה נסתי היום; ויאמר מה-היה הדבר, בני. 
<B>א ד,יז</B> ויען המבשר ויאמר, נס ישראל לפני פלשתים, וגם מגפה גדולה, הייתה בעם; וגם-שני בניך מתו, חופני ופינחס, וארון האלוהים, נלקחה.  {פ}</P>

<P><B>א ד,יח</B> ויהי כהזכירו את-ארון האלוהים, וייפול מעל-הכיסא אחורנית בעד יד השער ותישבר מפרקתו וימות--כי-זקן האיש, וכבד; והוא שפט את-ישראל, ארבעים שנה. 
<B>א ד,יט</B> וכלתו אשת-פינחס, הרה ללת, ותשמע את-השמועה אל-הילקח ארון האלוהים, ומת חמיה ואישה; ותכרע ותלד, כי-נהפכו עליה ציריה. 
<B>א ד,כ</B> וכעת מותה, ותדברנה הניצבות עליה, אל-תיראי, כי בן ילדת; ולא ענתה, ולא-שתה ליבה. 
<B>א ד,כא</B> ותקרא לנער, איכבוד לאמור, גלה כבוד, מישראל; אל-הילקח ארון האלוהים, ואל-חמיה ואישה. 
<B>א ד,כב</B> ותאמר, גלה כבוד מישראל:  כי נלקח, ארון האלוהים.  {פ}</P>

<P><B>א ה,א</B> ופלשתים, לקחו, את, ארון האלוהים; ויביאוהו מאבן העזר, אשדודה. 
<B>א ה,ב</B> ויקחו פלשתים את-ארון האלוהים, ויביאו אותו בית דגון; ויציגו אותו, אצל דגון. 
<B>א ה,ג</B> וישכימו אשדודים, ממוחרת, והנה דגון נופל לפניו ארצה, לפני ארון יהוה; ויקחו, את-דגון, וישיבו אותו, למקומו. 
<B>א ה,ד</B> וישכימו בבוקר, ממוחרת, והנה דגון נופל לפניו ארצה, לפני ארון יהוה; וראש דגון ושתי כפות ידיו, כרותות אל-המפתן--רק דגון, נשאר עליו. 
<B>א ה,ה</B> על-כן לא-ידרכו כוהני דגון וכל-הבאים בית-דגון, על-מפתן דגון--באשדוד:  עד, היום הזה.  {פ}</P>

<P><B>א ה,ו</B> ותכבד יד-יהוה אל-האשדודים, וישימם; ויך אותם בטחורים, את-אשדוד ואת-גבוליה. 
<B>א ה,ז</B> ויראו אנשי-אשדוד, כי-כן; ואמרו, לא-יישב ארון אלוהי ישראל עימנו--כי-קשתה ידו עלינו, ועל דגון אלוהינו. 
<B>א ה,ח</B> וישלחו ויאספו את-כל-סרני פלשתים אליהם, ויאמרו מה-נעשה לארון אלוהי ישראל, ויאמרו, גת ייסוב ארון אלוהי ישראל; ויסבו, את-ארון אלוהי ישראל.  {ס}</P>

<P><B>א ה,ט</B> ויהי אחרי הסבו אותו, ותהי יד-יהוה בעיר מהומה גדולה מאוד, ויך את-אנשי העיר, מקטון ועד-גדול; ויישתרו להם, טחורים. 
<B>א ה,י</B> וישלחו את-ארון האלוהים, עקרון; ויהי, כבוא ארון האלוהים עקרון, ויזעקו העקרונים לאמור הסבו אליי את-ארון אלוהי ישראל, להמיתני ואת-עמי. 
<B>א ה,יא</B> וישלחו ויאספו את-כל-סרני פלשתים, ויאמרו שלחו את-ארון אלוהי ישראל וישוב למקומו, ולא-ימית אותי, ואת-עמי:  כי-הייתה מהומת-מוות בכל-העיר, כבדה מאוד יד האלוהים שם. 
<B>א ה,יב</B> והאנשים אשר לא-מתו, הוכו בטחורים; ותעל שוועת העיר, השמיים.  {ס}</P>

<P><B>א ו,א</B> ויהי ארון-יהוה בשדה פלשתים, שבעה חודשים. 
<B>א ו,ב</B> ויקראו פלשתים, לכוהנים ולקוסמים לאמור, מה-נעשה, לארון יהוה:  הודיעונו, במה נשלחנו למקומו.  {ס}</P>

<P><B>א ו,ג</B> ויאמרו, אם-משלחים את-ארון אלוהי ישראל אל-תשלחו אותו ריקם--כי-השב תשיבו לו, אשם; אז תירפאו ונודע לכם, למה לא-תסור ידו מכם. 
<B>א ו,ד</B> ויאמרו, מה האשם אשר נשיב לו, ויאמרו מספר סרני פלשתים, חמישה טחורי זהב וחמישה עכברי זהב:  כי-מגפה אחת לכולם, ולסרניכם. 
<B>א ו,ה</B> ועשיתם צלמי טחוריכם וצלמי עכבריכם, המשחיתים את-הארץ, ונתתם לאלוהי ישראל, כבוד; אוליי, יקל את-ידו מעליכם, ומעל אלוהיכם, ומעל ארצכם. 
<B>א ו,ו</B> ולמה תכבדו את-לבבכם, כאשר כיבדו מצריים ופרעה את-ליבם:  הלוא כאשר התעלל בהם, וישלחום וילכו. 
<B>א ו,ז</B> ועתה, קחו ועשו עגלה חדשה אחת, ושתי פרות עלות, אשר לא-עלה עליהם עול; ואסרתם את-הפרות בעגלה, והשבותם בניהם מאחריהם הביתה. 
<B>א ו,ח</B> ולקחתם את-ארון יהוה, ונתתם אותו אל-העגלה, ואת כלי הזהב אשר השבותם לו אשם, תשימו בארגז מצידו; ושילחתם אותו, והלך. 
<B>א ו,ט</B> וראיתם, אם-דרך גבולו יעלה בית שמש--הוא עשה לנו, את-הרעה הגדולה הזאת; ואם-לא, וידענו כי לא ידו נגעה בנו--מקרה הוא, היה לנו. 
<B>א ו,י</B> ויעשו האנשים, כן, ויקחו שתי פרות עלות, ויאסרום בעגלה; ואת-בניהם, כלו בבית. 
<B>א ו,יא</B> וישימו את-ארון יהוה, אל-העגלה; ואת הארגז, ואת עכברי הזהב, ואת, צלמי טחוריהם. 
<B>א ו,יב</B> ויישרנה הפרות בדרך, על-דרך בית שמש, במסילה אחת הלכו הלוך וגעה, ולא-סרו ימין ושמאל; וסרני פלשתים הולכים אחריהם, עד-גבול בית שמש. 
<B>א ו,יג</B> ובית שמש, קוצרים קציר-חיטים בעמק; וישאו את-עיניהם, ויראו את-הארון, וישמחו, לראות. 
<B>א ו,יד</B> והעגלה באה אל-שדה יהושוע בית-השמשי, ותעמוד שם, ושם, אבן גדולה; ויבקעו, את-עצי העגלה, ואת-הפרות, העלו עולה ליהוה.  {ס}</P>

<P><B>א ו,טו</B> והלויים הורידו את-ארון יהוה, ואת-הארגז אשר-איתו אשר-בו כלי-זהב, וישימו, אל-האבן הגדולה; ואנשי בית-שמש, העלו עולות ויזבחו זבחים ביום ההוא--ליהוה. 
<B>א ו,טז</B> וחמישה סרני-פלשתים, ראו; וישובו עקרון, ביום ההוא.  {ס} 
<B>א ו,יז</B> ואלה טחורי הזהב, אשר השיבו פלשתים  {ר}<BR> אשם ליהוה:  {ס}  לאשדוד אחד  {ס}  לעזה  {ר}<BR> אחד,  {ס}  לאשקלון אחד,  {ס}  לגת  {ר}<BR> אחד,  {ס}  לעקרון אחד.  {ס} 
<B>א ו,יח</B> ועכברי  {ר}<BR> הזהב, מספר כל-ערי פלשתים לחמשת הסרנים--מעיר מבצר, ועד כופר הפרזי; ועד אביל הגדולה, אשר הניחו עליה את ארון יהוה, עד היום הזה, בשדה יהושוע בית השמשי. 
<B>א ו,יט</B> ויך באנשי בית-שמש, כי ראו בארון יהוה, ויך בעם שבעים איש, חמישים אלף איש; ויתאבלו העם, כי-הכה יהוה בעם מכה גדולה. 
<B>א ו,כ</B> ויאמרו, אנשי בית-שמש, מי יוכל לעמוד, לפני יהוה האלוהים הקדוש הזה; ואל-מי, יעלה מעלינו. 
<B>א ו,כא</B> וישלחו, מלאכים, אל-יושבי קרית-יערים, לאמור:  השיבו פלשתים, את-ארון יהוה--רדו, העלו אותו אליכם. 
<B>א ז,א</B> ויבואו אנשי קרית יערים, ויעלו את-ארון יהוה, ויביאו אותו, אל-בית אבינדב בגבעה; ואת-אלעזר בנו קידשו, לשמור את-ארון יהוה.  {פ}</P>

<P><B>א ז,ב</B> ויהי, מיום שבת הארון בקרית יערים, וירבו הימים, ויהיו עשרים שנה; ויינהו כל-בית ישראל, אחרי יהוה.  {ס}</P>

<P><B>א ז,ג</B> ויאמר שמואל, אל-כל-בית ישראל לאמור, אם-בכל-לבבכם אתם שבים אל-יהוה, הסירו את-אלוהי הנכר מתוככם והעשתרות; והכינו לבבכם אל-יהוה ועבדוהו לבדו, ויצל אתכם מיד פלשתים. 
<B>א ז,ד</B> ויסירו בני ישראל, את-הבעלים ואת-העשתרות; ויעבדו את-יהוה, לבדו.  {פ}</P>

<P><B>א ז,ה</B> ויאמר שמואל, קבצו את-כל-ישראל המצפתה; ואתפלל בעדכם, אל-יהוה. 
<B>א ז,ו</B> וייקבצו המצפתה וישאבו-מים וישפכו לפני יהוה, ויצומו ביום ההוא, ויאמרו שם, חטאנו ליהוה; וישפוט שמואל את-בני ישראל, במצפה. 
<B>א ז,ז</B> וישמעו פלשתים, כי-התקבצו בני-ישראל המצפתה, ויעלו סרני-פלשתים, אל-ישראל; וישמעו בני ישראל, וייראו מפני פלשתים. 
<B>א ז,ח</B> ויאמרו בני-ישראל, אל-שמואל, אל-תחרש ממנו, מזעוק אל-יהוה אלוהינו; ויושיענו, מיד פלשתים. 
<B>א ז,ט</B> וייקח שמואל, טלה חלב אחד, ויעלהו עולה כליל, ליהוה; ויזעק שמואל אל-יהוה בעד ישראל, ויענהו יהוה. 
<B>א ז,י</B> ויהי שמואל, מעלה העולה, ופלשתים ניגשו, למלחמה בישראל; וירעם יהוה בקול-גדול ביום ההוא על-פלשתים, ויהומם, ויינגפו, לפני ישראל. 
<B>א ז,יא</B> וייצאו אנשי ישראל, מן-המצפה, וירדפו, את-פלשתים; ויכום, עד-מתחת לבית כר. 
<B>א ז,יב</B> וייקח שמואל אבן אחת, וישם בין-המצפה ובין השן, ויקרא את-שמה, אבן העזר; ויאמר, עד-הנה עזרנו יהוה. 
<B>א ז,יג</B> וייכנעו, הפלשתים, ולא-יספו עוד, לבוא בגבול ישראל; ותהי יד-יהוה בפלשתים, כול ימי שמואל. 
<B>א ז,יד</B> ותשובנה הערים אשר לקחו-פלשתים מאת ישראל לישראל, מעקרון ועד-גת, ואת-גבולן, הציל ישראל מיד פלשתים; ויהי שלום, בין ישראל ובין האמורי. 
<B>א ז,טו</B> וישפוט שמואל את-ישראל, כול ימי חייו. 
<B>א ז,טז</B> והלך, מדי שנה בשנה, וסבב בית-אל, והגלגל והמצפה; ושפט, את-ישראל--את כל-המקומות, האלה. 
<B>א ז,יז</B> ותשובתו הרמתה כי-שם ביתו, ושם שפט את-ישראל; וייבן-שם מזבח, ליהוה.  {פ}</P>

<P><B>א ח,א</B> ויהי, כאשר זקן שמואל; וישם את-בניו שופטים, לישראל. 
<B>א ח,ב</B> ויהי שם-בנו הבכור יואל, ושם משנהו אבייה--שופטים, בבאר שבע. 
<B>א ח,ג</B> ולא-הלכו בניו בדרכיו, וייטו אחרי הבצע; ויקחו-שוחד--ויטו, משפט.  {פ}</P>

<P><B>א ח,ד</B> ויתקבצו, כול זקני ישראל; ויבואו אל-שמואל, הרמתה. 
<B>א ח,ה</B> ויאמרו אליו, הנה אתה זקנת, ובניך, לא הלכו בדרכיך; עתה, שימה-לנו מלך לשופטנו--ככל-הגויים. 
<B>א ח,ו</B> ויירע הדבר, בעיני שמואל, כאשר אמרו, תנה-לנו מלך לשופטנו; ויתפלל שמואל, אל-יהוה.  {פ}</P>

<P><B>א ח,ז</B> ויאמר יהוה, אל-שמואל, שמע בקול העם, לכול אשר-יאמרו אליך:  כי לא אותך מאסו, כי-אותי מאסו ממלוך עליהם. 
<B>א ח,ח</B> ככל-המעשים אשר-עשו, מיום העלותי אותם ממצריים ועד-היום הזה, ויעזבוני, ויעבדו אלוהים אחרים--כן המה עושים, גם-לך. 
<B>א ח,ט</B> ועתה, שמע בקולם:  אך, כי-העד תעיד בהם, והגדת להם, משפט המלך אשר ימלוך עליהם.  {ס}</P>

<P><B>א ח,י</B> ויאמר שמואל, את כל-דברי יהוה, אל-העם, השואלים מאיתו מלך.  {ס}</P>

<P><B>א ח,יא</B> ויאמר--זה יהיה משפט המלך, אשר ימלוך עליכם:  את-בניכם ייקח, ושם לו במרכבתו ובפרשיו, ורצו, לפני מרכבתו. 
<B>א ח,יב</B> ולשום לו, שרי אלפים ושרי חמישים; ולחרוש חרישו ולקצור קצירו, ולעשות כלי-מלחמתו וכלי רכבו. 
<B>א ח,יג</B> ואת-בנותיכם, ייקח, לרקחות ולטבחות, ולאופות. 
<B>א ח,יד</B> ואת-שדותיכם ואת-כרמיכם וזיתיכם, הטובים--ייקח; ונתן, לעבדיו. 
<B>א ח,טו</B> וזרעיכם וכרמיכם, יעשור; ונתן לסריסיו, ולעבדיו. 
<B>א ח,טז</B> ואת-עבדיכם ואת-שפחותיכם ואת-בחוריכם הטובים, ואת-חמוריכם--ייקח; ועשה, למלאכתו. 
<B>א ח,יז</B> צאנכם, יעשור; ואתם, תהיו-לו לעבדים. 
<B>א ח,יח</B> וזעקתם, ביום ההוא, מלפני מלככם, אשר בחרתם לכם; ולא-יענה יהוה אתכם, ביום ההוא. 
<B>א ח,יט</B> וימאנו העם, לשמוע בקול שמואל; ויאמרו לא, כי אם-מלך יהיה עלינו. 
<B>א ח,כ</B> והיינו גם-אנחנו, ככל-הגויים; ושפטנו מלכנו ויצא לפנינו, ונלחם את-מלחמותינו. 
<B>א ח,כא</B> וישמע שמואל, את כל-דברי העם; וידברם, באוזני יהוה.  {פ}</P>

<P><B>א ח,כב</B> ויאמר יהוה אל-שמואל שמע בקולם, והמלכת להם מלך; ויאמר שמואל אל-אנשי ישראל, לכו איש לעירו.  {פ}</P>

<P><B>א ט,א</B> ויהי-איש מבנימין, ושמו קיש בן-אביאל בן-צרור בן-בכורת בן-אפיח--בן-איש ימיני:  גיבור, חיל. 
<B>א ט,ב</B> ולו-היה בן ושמו שאול, בחור וטוב, ואין איש מבני ישראל, טוב ממנו; משכמו ומעלה, גבוה מכל-העם. 
<B>א ט,ג</B> ותאבדנה, האתונות, לקיש, אבי שאול; ויאמר קיש אל-שאול בנו, קח-נא איתך את-אחד מהנערים, וקום לך, בקש את-האתונות. 
<B>א ט,ד</B> ויעבור בהר-אפריים ויעבור בארץ-שלישה, ולא מצאו; ויעברו בארץ-שעלים ואין, ויעבור בארץ-ימיני ולא מצאו. 
<B>א ט,ה</B> המה, באו בארץ צוף, ושאול אמר לנערו אשר-עימו, לכה ונשובה--פן-יחדל אבי מן-האתונות, ודאג לנו. 
<B>א ט,ו</B> ויאמר לו, הנה-נא איש-אלוהים בעיר הזאת, והאיש נכבד, כול אשר-ידבר בוא יבוא; עתה, נלכה שם--אוליי יגיד לנו, את-דרכנו אשר-הלכנו עליה. 
<B>א ט,ז</B> ויאמר שאול לנערו, והנה נלך ומה-נביא לאיש--כי הלחם אזל מכלינו, ותשורה אין-להביא לאיש האלוהים:  מה, איתנו. 
<B>א ט,ח</B> ויוסף הנער, לענות את-שאול, ויאמר, הנה נמצא בידי רבע שקל כסף; ונתתי לאיש האלוהים, והגיד לנו את-דרכנו. 
<B>א ט,ט</B> לפנים בישראל, כה-אמר האיש בלכתו לדרוש אלוהים, לכו ונלכה, עד-הרואה:  כי לנביא היום, ייקרא לפנים הרואה. 
<B>א ט,י</B> ויאמר שאול לנערו טוב דברך, לכה נלכה; וילכו, אל-העיר, אשר-שם, איש האלוהים. 
<B>א ט,יא</B> המה, עולים במעלה העיר, והמה מצאו נערות, יוצאות לשאוב מים; ויאמרו להן, היש בזה הרואה. 
<B>א ט,יב</B> ותענינה אותם ותאמרנה יש, הנה לפניך; מהר עתה, כי היום בא לעיר--כי זבח היום לעם, בבמה. 
<B>א ט,יג</B> כבואכם העיר כן תמצאון אותו בטרם יעלה הבמתה לאכול, כי לא-יאכל העם עד-בואו--כי-הוא יברך הזבח, אחרי-כן יאכלו הקרואים; ועתה עלו, כי-אותו כהיום תמצאון אותו. 
<B>א ט,יד</B> ויעלו, העיר; המה, באים בתוך העיר, והנה שמואל יוצא לקראתם, לעלות הבמה.  {ס}</P>

<P><B>א ט,טו</B> ויהוה, גלה את-אוזן שמואל, יום אחד, לפני בוא-שאול לאמור. 
<B>א ט,טז</B> כעת מחר אשלח אליך איש מארץ בנימין, ומשחתו לנגיד על-עמי ישראל, והושיע את-עמי, מיד פלשתים:  כי ראיתי את-עמי, כי באה צעקתו אליי. 
<B>א ט,יז</B> ושמואל, ראה את-שאול; ויהוה ענהו--הנה האיש אשר אמרתי אליך, זה יעצור בעמי. 
<B>א ט,יח</B> וייגש שאול את-שמואל, בתוך השער; ויאמר הגידה-נא לי, אי-זה בית הרואה. 
<B>א ט,יט</B> ויען שמואל את-שאול, ויאמר אנוכי הרואה--עלה לפניי הבמה, ואכלתם עימי היום; ושילחתיך בבוקר, וכול אשר בלבבך אגיד לך. 
<B>א ט,כ</B> ולאתונות האובדות לך, היום שלושת הימים--אל-תשם את-ליבך להם, כי נמצאו; ולמי, כל-חמדת ישראל--הלוא לך, ולכול בית אביך.  {ס}</P>

<P><B>א ט,כא</B> ויען שאול ויאמר, הלוא בן-ימיני אנוכי מקטני שבטי ישראל, ומשפחתי הצעירה, מכל-משפחות שבטי בנימין; ולמה דיברת אליי, כדבר הזה.  {ס}</P>

<P><B>א ט,כב</B> וייקח שמואל את-שאול ואת-נערו, ויביאם לשכתה; וייתן להם מקום בראש הקרואים, והמה כשלושים איש. 
<B>א ט,כג</B> ויאמר שמואל, לטבח, תנה את-המנה, אשר נתתי לך--אשר אמרתי אליך, שים אותה עימך. 
<B>א ט,כד</B> וירם הטבח את-השוק והעליה וישם לפני שאול, ויאמר הנה הנשאר שים-לפניך אכול--כי למועד שמור-לך לאמור, העם קראתי; ויאכל שאול עם-שמואל, ביום ההוא. 
<B>א ט,כה</B> ויירדו מהבמה, העיר; וידבר עם-שאול, על-הגג. 
<B>א ט,כו</B> וישכימו, ויהי כעלות השחר ויקרא שמואל אל-שאול הגגה לאמור, קומה, ואשלחך; ויקם שאול, וייצאו שניהם הוא ושמואל--החוצה. 
<B>א ט,כז</B> המה, יורדים בקצה העיר, ושמואל אמר אל-שאול אמור לנער ויעבור לפנינו, ויעבור; ואתה עמוד כיום, ואשמיעך את-דבר אלוהים.  {פ}</P>

<P><B>א י,א</B> וייקח שמואל את-פך השמן, וייצוק על-ראשו--ויישקהו; ויאמר--הלוא כי-משחך יהוה על-נחלתו, לנגיד. 
<B>א י,ב</B> בלכתך היום, מעימדי, ומצאת שני אנשים עם-קבורת רחל בגבול בנימין, בצלצח; ואמרו אליך, נמצאו האתונות אשר הלכת לבקש, והנה נטש אביך את-דברי האתונות, ודאג לכם לאמור מה אעשה לבני. 
<B>א י,ג</B> וחלפת משם והלאה, ובאת עד-אילון תבור, ומצאוך שם שלושה אנשים, עולים אל-האלוהים בית-אל; אחד נושא שלושה גדיים, ואחד נושא שלושת כיכרות לחם, ואחד, נושא נבל-יין. 
<B>א י,ד</B> ושאלו לך, לשלום; ונתנו לך שתי-לחם, ולקחת מידם. 
<B>א י,ה</B> אחר כן, תבוא גבעת האלוהים, אשר-שם, נציבי פלשתים; ויהי כבואך שם העיר, ופגעת חבל נביאים יורדים מהבמה, ולפניהם נבל ותוף וחליל וכינור, והמה מתנבאים. 
<B>א י,ו</B> וצלחה עליך רוח יהוה, והתנבית עימם; ונהפכת, לאיש אחר. 
<B>א י,ז</B> והיה, כי תבואנה האותות האלה--לך:  עשה לך אשר תמצא ידך, כי האלוהים עימך. 
<B>א י,ח</B> וירדת לפניי, הגלגל, והנה אנוכי יורד אליך, להעלות עולות לזבוח זבחי שלמים; שבעת ימים תוחל, עד-בואי אליך, והודעתי לך, את אשר תעשה. 
<B>א י,ט</B> והיה, כהפנותו שכמו ללכת מעם שמואל, ויהפוך-לו אלוהים, לב אחר; ויבואו כל-האותות האלה, ביום ההוא.  {ס}</P>

<P><B>א י,י</B> ויבואו שם הגבעתה, והנה חבל-נביאים לקראתו; ותצלח עליו רוח אלוהים, ויתנבא בתוכם. 
<B>א י,יא</B> ויהי, כל-יודעו מאיתמול שלשום, ויראו, והנה עם-נביאים ניבא:  {ס}  ויאמר העם איש אל-ריעהו, מה-זה היה לבן-קיש--הגם שאול, בנביאים. 
<B>א י,יב</B> ויען איש משם ויאמר, ומי אביהם; על-כן הייתה למשל, הגם שאול בנביאים. 
<B>א י,יג</B> ויכל, מהתנבות, ויבוא, הבמה. 
<B>א י,יד</B> ויאמר דוד שאול אליו ואל-נערו, אן הלכתם; ויאמר, לבקש את-האתונות, ונראה כי-אין, ונבוא אל-שמואל. 
<B>א י,טו</B> ויאמר, דוד שאול:  הגידה-נא לי, מה-אמר לכם שמואל. 
<B>א י,טז</B> ויאמר שאול, אל-דודו, הגד הגיד לנו, כי נמצאו האתונות; ואת-דבר המלוכה לא-הגיד לו, אשר אמר שמואל.  {פ}</P>

<P><B>א י,יז</B> ויצעק שמואל את-העם, אל-יהוה המצפה. 
<B>א י,יח</B> ויאמר אל-בני ישראל,  {פ}<BR> <BR>כה-אמר יהוה אלוהי ישראל, אנוכי העליתי את-ישראל, ממצריים; ואציל אתכם, מיד מצריים, ומיד כל-הממלכות, הלוחצים אתכם. 
<B>א י,יט</B> ואתם היום מאסתם את-אלוהיכם, אשר-הוא מושיע לכם מכל-רעותיכם וצרותיכם, ותאמרו לו, כי-מלך תשים עלינו; ועתה, התייצבו לפני יהוה, לשבטיכם, ולאלפיכם. 
<B>א י,כ</B> ויקרב שמואל, את כל-שבטי ישראל; ויילכד, שבט בנימין. 
<B>א י,כא</B> ויקרב את-שבט בנימין, למשפחותיו, ותילכד, משפחת המטרי; ויילכד שאול בן-קיש, ויבקשוהו ולא נמצא. 
<B>א י,כב</B> וישאלו-עוד, ביהוה, הבא עוד, הלום איש;  {ס}  ויאמר יהוה, הנה-הוא נחבא אל-הכלים. 
<B>א י,כג</B> וירוצו וייקחוהו משם, ויתייצב בתוך העם; ויגבה, מכל-העם, משכמו, ומעלה. 
<B>א י,כד</B> ויאמר שמואל אל-כל-העם, הראיתם אשר בחר-בו יהוה, כי אין כמוהו, בכל-העם; ויריעו כל-העם ויאמרו, יחי המלך.  {ס}</P>

<P><B>א י,כה</B> וידבר שמואל אל-העם, את משפט המלוכה, ויכתוב בספר, וינח לפני יהוה; וישלח שמואל את-כל-העם, איש לביתו. 
<B>א י,כו</B> וגם-שאול--הלך לביתו, גבעתה; וילכו עימו--החיל, אשר-נגע אלוהים בליבם. 
<B>א י,כז</B> ובני בלייעל אמרו, מה-יושיענו זה, ויבזוהו, ולא-הביאו לו מנחה; ויהי, כמחריש.  {פ}</P>

<P><B>א יא,א</B> ויעל, נחש העמוני, וייחן, על-יבש גלעד; ויאמרו כל-אנשי יבש, אל-נחש, כרות-לנו ברית, ונעבדך. 
<B>א יא,ב</B> ויאמר אליהם, נחש העמוני, בזאת אכרות לכם, בנקור לכם כל-עין ימין; ושמתיה חרפה, על-כל-ישראל. 
<B>א יא,ג</B> ויאמרו אליו זקני יבש, הרף לנו שבעת ימים, ונשלחה מלאכים, בכול גבול ישראל; ואם-אין מושיע אותנו, ויצאנו אליך. 
<B>א יא,ד</B> ויבואו המלאכים גבעת שאול, וידברו הדברים באוזני העם; וישאו כל-העם את-קולם, ויבכו. 
<B>א יא,ה</B> והנה שאול, בא אחרי הבקר מן-השדה, ויאמר שאול, מה-לעם כי יבכו; ויספרו-לו--את-דברי, אנשי יבש. 
<B>א יא,ו</B> ותצלח רוח-אלוהים על-שאול, כשומעו את-הדברים האלה; וייחר אפו, מאוד. 
<B>א יא,ז</B> וייקח צמד בקר וינתחהו, וישלח בכל-גבול ישראל ביד המלאכים לאמור, אשר איננו יוצא אחרי שאול ואחר שמואל, כה ייעשה לבקרו; וייפול פחד-יהוה על-העם, וייצאו כאיש אחד. 
<B>א יא,ח</B> ויפקדם, בבזק; ויהיו בני-ישראל שלוש מאות אלף, ואיש יהודה שלושים אלף. 
<B>א יא,ט</B> ויאמרו למלאכים הבאים, כה תאמרון לאיש יבש גלעד, מחר תהיה-לכם תשועה, כחום השמש; ויבואו המלאכים, ויגידו לאנשי יבש--וישמחו. 
<B>א יא,י</B> ויאמרו אנשי יבש, מחר נצא אליכם; ועשיתם לנו, ככל-הטוב בעיניכם.  {ס}</P>

<P><B>א יא,יא</B> ויהי ממוחרת, וישם שאול את-העם שלושה ראשים, ויבואו בתוך-המחנה באשמורת הבוקר, ויכו את-עמון עד-חום היום; ויהי הנשארים ויפוצו, ולא נשארו-בם שניים יחד. 
<B>א יא,יב</B> ויאמר העם, אל-שמואל, מי האומר, שאול ימלוך עלינו:  תנו האנשים, ונמיתם. 
<B>א יא,יג</B> ויאמר שאול, לא-יומת איש ביום הזה:  כי היום עשה-יהוה תשועה, בישראל. 
<B>א יא,יד</B> ויאמר שמואל אל-העם, לכו ונלכה הגלגל; ונחדש שם, המלוכה. 
<B>א יא,טו</B> וילכו כל-העם הגלגל, וימליכו שם את-שאול לפני יהוה בגלגל, ויזבחו-שם זבחים שלמים, לפני יהוה; וישמח שם שאול וכל-אנשי ישראל, עד-מאוד.  {פ}</P>

<P><B>א יב,א</B> ויאמר שמואל, אל-כל-ישראל, הנה שמעתי בקולכם, לכול אשר-אמרתם לי; ואמליך עליכם, מלך. 
<B>א יב,ב</B> ועתה הנה המלך מתהלך לפניכם, ואני זקנתי ושבתי, ובניי, הנם איתכם; ואני התהלכתי לפניכם, מנעוריי עד-היום הזה. 
<B>א יב,ג</B> הנני ענו בי נגד יהוה ונגד משיחו, את-שור מי לקחתי וחמור מי לקחתי ואת-מי עשקתי את-מי רצותי, ומיד-מי לקחתי כופר, ואעלים עיניי בו; ואשיב, לכם. 
<B>א יב,ד</B> ויאמרו, לא עשקתנו ולא רצותנו; ולא-לקחת מיד-איש, מאומה. 
<B>א יב,ה</B> ויאמר אליהם עד יהוה בכם, ועד משיחו היום הזה--כי לא מצאתם בידי, מאומה; ויאמר, עד.  {פ}</P>

<P><B>א יב,ו</B> ויאמר שמואל, אל-העם:  יהוה, אשר עשה את-משה ואת-אהרון, ואשר העלה את-אבותיכם, מארץ מצריים. 
<B>א יב,ז</B> ועתה, התייצבו ואישפטה איתכם--לפני יהוה:  את כל-צדקות יהוה, אשר-עשה איתכם ואת-אבותיכם. 
<B>א יב,ח</B> כאשר-בא יעקוב, מצריים--ויזעקו אבותיכם, אל-יהוה, וישלח יהוה את-משה ואת-אהרון ויוציאו את-אבותיכם ממצריים, וישיבום במקום הזה. 
<B>א יב,ט</B> וישכחו, את-יהוה אלוהיהם; וימכור אותם ביד סיסרא שר-צבא חצור וביד-פלשתים, וביד מלך מואב, ויילחמו, בם. 
<B>א יב,י</B> ויזעקו אל-יהוה, ויאמרו חטאנו, כי עזבנו את-יהוה, ונעבוד את-הבעלים ואת-העשתרות; ועתה, הצילנו מיד אויבינו--ונעבדך. 
<B>א יב,יא</B> וישלח יהוה את-ירובעל ואת-בדן, ואת-יפתח ואת-שמואל; ויצל אתכם מיד אויביכם, מסביב, ותשבו, בטח. 
<B>א יב,יב</B> ותראו, כי-נחש מלך בני-עמון בא עליכם, ותאמרו לי, לא כי-מלך ימלוך עלינו:  ויהוה אלוהיכם, מלככם. 
<B>א יב,יג</B> ועתה, הנה המלך אשר בחרתם--אשר שאלתם; והנה נתן יהוה עליכם, מלך. 
<B>א יב,יד</B> אם-תיראו את-יהוה, ועבדתם אותו ושמעתם בקולו, ולא תמרו, את-פי יהוה--והייתם גם-אתם, וגם-המלך אשר מלך עליכם, אחר, יהוה אלוהיכם. 
<B>א יב,טו</B> ואם-לא תשמעו בקול יהוה, ומריתם את-פי יהוה--והייתה יד-יהוה בכם, ובאבותיכם. 
<B>א יב,טז</B> גם-עתה התייצבו וראו, את-הדבר הגדול הזה, אשר יהוה, עושה לעיניכם. 
<B>א יב,יז</B> הלוא קציר-חיטים, היום--אקרא אל-יהוה, וייתן קולות ומטר; ודעו וראו, כי-רעתכם רבה אשר עשיתם בעיני יהוה, לשאול לכם, מלך.  {ס}</P>

<P><B>א יב,יח</B> ויקרא שמואל אל-יהוה, וייתן יהוה קולות ומטר ביום ההוא; ויירא כל-העם מאוד את-יהוה, ואת-שמואל. 
<B>א יב,יט</B> ויאמרו כל-העם אל-שמואל, התפלל בעד-עבדיך אל-יהוה אלוהיך--ואל-נמות:  כי-יספנו על-כל-חטאותינו רעה, לשאול לנו מלך. 
<B>א יב,כ</B> ויאמר שמואל אל-העם, אל-תיראו--אתם עשיתם, את כל-הרעה הזאת; אך, אל-תסורו מאחרי יהוה, ועבדתם את-יהוה, בכל-לבבכם. 
<B>א יב,כא</B> ולא, תסורו:  כי אחרי התוהו, אשר לא-יועילו ולא יצילו--כי-תוהו המה. 
<B>א יב,כב</B> כי לא-ייטוש יהוה, את-עמו--בעבור, שמו הגדול:  כי הואיל יהוה, לעשות אתכם לו לעם. 
<B>א יב,כג</B> גם אנוכי, חלילה לי מחטוא ליהוה--מחדול, להתפלל בעדכם; והוריתי אתכם, בדרך הטובה והישרה. 
<B>א יב,כד</B> אך יראו את-יהוה, ועבדתם אותו באמת--בכל-לבבכם:  כי ראו, את אשר-הגדיל עימכם. 
<B>א יב,כה</B> ואם-הרע, תרעו--גם-אתם גם-מלככם, תיספו.  {פ}</P>

<P><B>א יג,א</B> בן-שנה, שאול במולכו; ושתי שנים, מלך על-ישראל. 
<B>א יג,ב</B> ויבחר-לו שאול שלושת אלפים, מישראל, ויהיו עם-שאול אלפיים במכמש ובהר בית-אל, ואלף היו עם-יונתן בגבעת בנימין; ויתר העם, שילח איש לאוהליו. 
<B>א יג,ג</B> ויך יונתן, את נציב פלשתים אשר בגבע, וישמעו, פלשתים; ושאול תקע בשופר בכל-הארץ לאמור, ישמעו העברים. 
<B>א יג,ד</B> וכל-ישראל שמעו לאמור, הכה שאול את-נציב פלשתים, וגם-נבאש ישראל, בפלשתים; וייצעקו העם אחרי שאול, הגלגל. 
<B>א יג,ה</B> ופלשתים נאספו להילחם עם-ישראל, שלושים אלף רכב וששת אלפים פרשים, ועם, כחול אשר על-שפת-הים לרוב; ויעלו ויחנו במכמש, קדמת בית אוון. 
<B>א יג,ו</B> ואיש ישראל ראו כי צר-לו, כי ניגש העם; ויתחבאו העם, במערות ובחווחים ובסלעים, ובצריחים, ובבורות. 
<B>א יג,ז</B> ועברים, עברו את-הירדן, ארץ גד, וגלעד; ושאול עודנו בגלגל, וכל-העם חרדו אחריו. 
<B>א יג,ח</B> ויוחל שבעת ימים, למועד אשר שמואל, ולא-בא שמואל, הגלגל; ויפץ העם, מעליו. 
<B>א יג,ט</B> ויאמר שאול--הגישו אליי, העולה והשלמים; ויעל, העולה. 
<B>א יג,י</B> ויהי, ככלותו להעלות העולה, והנה שמואל, בא; וייצא שאול לקראתו, לברכו. 
<B>א יג,יא</B> ויאמר שמואל, מה עשית; ויאמר שאול כי-ראיתי כי-נפץ העם מעליי, ואתה לא-באת למועד הימים, ופלשתים, נאספים מכמש. 
<B>א יג,יב</B> ואומר, עתה יירדו פלשתים אליי הגלגל, ופני יהוה, לא חיליתי; ואתאפק, ואעלה העולה.  {ס}</P>

<P><B>א יג,יג</B> ויאמר שמואל אל-שאול, נסכלת:  לא שמרת, את-מצות יהוה אלוהיך אשר ציווך, כי עתה הכין יהוה את-ממלכתך אל-ישראל, עד-עולם. 
<B>א יג,יד</B> ועתה, ממלכתך לא-תקום:  ביקש יהוה לו איש כלבבו, ויצווהו יהוה לנגיד על-עמו--כי לא שמרת, את אשר-ציווך יהוה.  {ס}</P>

<P><B>א יג,טו</B> ויקם שמואל, ויעל מן-הגלגל--גבעת בנימין; ויפקוד שאול, את-העם הנמצאים עימו, כשש מאות, איש. 
<B>א יג,טז</B> ושאול ויונתן בנו, והעם הנמצא עימם, יושבים, בגבע בנימין; ופלשתים, חנו במכמש. 
<B>א יג,יז</B> וייצא המשחית ממחנה פלשתים, שלושה ראשים:  הראש אחד יפנה אל-דרך עופרה, אל-ארץ שועל. 
<B>א יג,יח</B> והראש אחד יפנה, דרך בית חורון; והראש אחד יפנה דרך הגבול, הנשקף על-גיא הצבועים המדברה.  {ס}</P>

<P><B>א יג,יט</B> וחרש לא יימצא, בכול ארץ ישראל:  כי-אמרו פלשתים--פן יעשו העברים, חרב או חנית. 
<B>א יג,כ</B> ויירדו כל-ישראל, הפלשתים--ללטוש איש את-מחרשתו ואת-אתו, ואת-קרדומו, ואת, מחרשתו. 
<B>א יג,כא</B> והייתה הפצירה פים, למחרשות ולאתים, ולשלוש קילשון, ולהקרדומים; ולהציב, הדורבן. 
<B>א יג,כב</B> והיה, ביום מלחמת, ולא נמצא חרב וחנית ביד כל-העם, אשר את-שאול ואת-יונתן; ותימצא לשאול, וליונתן בנו. 
<B>א יג,כג</B> וייצא מצב פלשתים, אל-מעבר מכמש.  {ס}</P>

<P><B>א יד,א</B> ויהי היום, ויאמר יונתן בן-שאול אל-הנער נושא כליו, לכה ונעברה אל-מצב פלשתים, אשר מעבר הלז; ולאביו, לא הגיד. 
<B>א יד,ב</B> ושאול, יושב בקצה הגבעה, תחת הרימון, אשר במגרון; והעם אשר עימו, כשש מאות איש. 
<B>א יד,ג</B> ואחייה בן-אחיטוב אחי איכבוד בן-פינחס בן-עלי כוהן יהוה, בשילה--נושא איפוד; והעם לא ידע, כי הלך יונתן. 
<B>א יד,ד</B> ובין המעברות, אשר ביקש יונתן לעבור על-מצב פלשתים--שן-הסלע מהעבר מזה, ושן-הסלע מהעבר מזה; ושם האחד בוצץ, ושם האחד סנה. 
<B>א יד,ה</B> השן האחד מצוק מצפון, מול מכמש; והאחד מנגב, מול גבע.  {ס}</P>

<P><B>א יד,ו</B> ויאמר יהונתן אל-הנער נושא כליו, לכה ונעברה אל-מצב הערלים האלה--אוליי יעשה יהוה, לנו:  כי אין ליהוה מעצור, להושיע ברב או במעט. 
<B>א יד,ז</B> ויאמר לו נושא כליו, עשה כל-אשר בלבבך; נטה לך, הנני עימך כלבבך.  {ס}</P>

<P><B>א יד,ח</B> ויאמר, יהונתן, הנה אנחנו עוברים, אל-האנשים; ונגלינו, אליהם. 
<B>א יד,ט</B> אם-כה יאמרו, אלינו, דומו, עד-הגיענו אליכם--ועמדנו תחתינו, ולא נעלה אליהם. 
<B>א יד,י</B> ואם-כה יאמרו עלו עלינו, ועלינו--כי-נתנם יהוה, בידנו:  וזה-לנו, האות. 
<B>א יד,יא</B> וייגלו שניהם, אל-מצב פלשתים; ויאמרו פלשתים--הנה עברים יוצאים, מן-החורים אשר התחבאו-שם. 
<B>א יד,יב</B> ויענו אנשי המצבה את-יונתן ואת-נושא כליו, ויאמרו עלו אלינו, ונודיעה אתכם, דבר;  {פ}<BR> <BR>ויאמר יונתן אל-נושא כליו, עלה אחריי--כי-נתנם יהוה, ביד ישראל. 
<B>א יד,יג</B> ויעל יונתן, על-ידיו ועל-רגליו, ונושא כליו, אחריו; וייפלו לפני יונתן, ונושא כליו ממותת אחריו. 
<B>א יד,יד</B> ותהי המכה הראשונה, אשר הכה יונתן ונושא כליו--כעשרים איש:  כבחצי מענה, צמד שדה. 
<B>א יד,טו</B> ותהי חרדה במחנה בשדה, ובכל-העם--המצב והמשחית, חרדו גם-המה; ותרגז הארץ, ותהי לחרדת אלוהים. 
<B>א יד,טז</B> ויראו הצופים לשאול, בגבעת בנימין; והנה ההמון נמוג, וילך והלום.  {פ}</P>

<P><B>א יד,יז</B> ויאמר שאול, לעם אשר איתו, פקדו-נא וראו, מי הלך מעימנו; ויפקדו, והנה אין יונתן ונושא כליו. 
<B>א יד,יח</B> ויאמר שאול לאחייה, הגישה ארון האלוהים:  כי-היה ארון האלוהים, ביום ההוא--ובני ישראל. 
<B>א יד,יט</B> ויהי, עד דיבר שאול אל-הכוהן, וההמון אשר במחנה פלשתים, וילך הלוך ורב;  {פ}<BR> <BR>ויאמר שאול אל-הכוהן, אסוף ידך. 
<B>א יד,כ</B> וייזעק שאול, וכל-העם אשר איתו, ויבואו, עד-המלחמה; והנה הייתה חרב איש, בריעהו--מהומה, גדולה מאוד. 
<B>א יד,כא</B> והעברים, היו לפלשתים כאתמול שלשום, אשר עלו עימם במחנה, סביב; וגם-המה, להיות עם-ישראל, אשר עם-שאול, ויונתן. 
<B>א יד,כב</B> וכול איש ישראל המתחבאים בהר-אפריים, שמעו, כי-נסו, פלשתים; וידבקו גם-המה אחריהם, במלחמה. 
<B>א יד,כג</B> ויושע יהוה ביום ההוא, את-ישראל; והמלחמה--עברה, את-בית אוון. 
<B>א יד,כד</B> ואיש-ישראל ניגש, ביום ההוא; ויואל שאול את-העם לאמור, ארור האיש אשר-יאכל לחם עד-הערב וניקמתי מאויביי, ולא-טעם כל-העם, לחם.  {ס}</P>

<P><B>א יד,כה</B> וכל-הארץ, באו ביער; ויהי דבש, על-פני השדה. 
<B>א יד,כו</B> ויבוא העם אל-היער, והנה הלך דבש; ואין-משיג ידו אל-פיו, כי-ירא העם את-השבועה. 
<B>א יד,כז</B> ויונתן לא-שמע, בהשביע אביו את-העם, וישלח את-קצה המטה אשר בידו, ויטבול אותה ביערת הדבש; וישב ידו אל-פיו, ותאורנה עיניו. 
<B>א יד,כח</B> ויען איש מהעם ויאמר, השבע השביע אביך את-העם לאמור, ארור האיש אשר-יאכל לחם, היום; ויעף, העם. 
<B>א יד,כט</B> ויאמר, יונתן, עכר אבי, את-הארץ:  ראו-נא, כי-אורו עיניי--כי טעמתי, מעט דבש הזה. 
<B>א יד,ל</B> אף, כי לו אכול אכל היום העם, משלל אויביו, אשר מצא:  כי עתה לא-רבתה מכה, בפלשתים. 
<B>א יד,לא</B> ויכו ביום ההוא, בפלשתים, ממכמש, איילונה; ויעף העם, מאוד. 
<B>א יד,לב</B> ויעט העם אל-השלל, ויקחו צאן ובקר ובני בקר וישחטו-ארצה; ויאכל העם, על-הדם. 
<B>א יד,לג</B> ויגידו לשאול לאמור, הנה העם חוטאים ליהוה לאכול על-הדם; ויאמר בגדתם, גולו-אליי היום אבן גדולה. 
<B>א יד,לד</B> ויאמר שאול פוצו בעם ואמרתם להם הגישו אליי איש שורו ואיש שייהו, ושחטתם בזה ואכלתם, ולא-תחטאו ליהוה, לאכול אל-הדם; ויגישו כל-העם איש שורו בידו, הלילה--וישחטו-שם. 
<B>א יד,לה</B> וייבן שאול מזבח, ליהוה; אותו החל, לבנות מזבח ליהוה.  {פ}</P>

<P><B>א יד,לו</B> ויאמר שאול נרדה אחרי פלשתים לילה ונבוזה בהם עד-אור הבוקר, ולא-נשאר בהם איש, ויאמרו, כל-הטוב בעיניך עשה;  {ס}  ויאמר, הכוהן, נקרבה הלום, אל-האלוהים. 
<B>א יד,לז</B> וישאל שאול, באלוהים, הארד אחרי פלשתים, התיתנם ביד ישראל; ולא ענהו, ביום ההוא. 
<B>א יד,לח</B> ויאמר שאול--גושו הלום, כול פינות העם; ודעו וראו--במה הייתה החטאת הזאת, היום. 
<B>א יד,לט</B> כי חי-יהוה, המושיע את-ישראל--כי אם-ישנו ביונתן בני, כי מות ימות; ואין עונהו, מכל-העם. 
<B>א יד,מ</B> ויאמר אל-כל-ישראל, אתם תהיו לעבר אחד, ואני ויונתן בני, נהיה לעבר אחד; ויאמרו העם אל-שאול, הטוב בעיניך עשה.  {ס}</P>

<P><B>א יד,מא</B> ויאמר שאול, אל-יהוה אלוהי ישראל--הבה תמים; ויילכד יונתן ושאול, והעם יצאו. 
<B>א יד,מב</B> ויאמר שאול--הפילו, ביני ובין יונתן בני; ויילכד, יונתן. 
<B>א יד,מג</B> ויאמר שאול אל-יונתן, הגידה לי מה עשית; ויגד-לו יונתן, ויאמר טעום טעמתי בקצה המטה אשר-בידי מעט דבש--הנני אמות.  {ס}</P>

<P><B>א יד,מד</B> ויאמר שאול, כה-יעשה אלוהים וכה יוסיף:  כי-מות תמות, יונתן. 
<B>א יד,מה</B> ויאמר העם אל-שאול, היונתן ימות אשר עשה הישועה הגדולה הזאת בישראל--חלילה חי-יהוה אם-ייפול משערת ראשו ארצה, כי-עם-אלוהים עשה היום הזה; ויפדו העם את-יונתן, ולא-מת.  {ס}</P>

<P><B>א יד,מו</B> ויעל שאול, מאחרי פלשתים; ופלשתים, הלכו למקומם. 
<B>א יד,מז</B> ושאול לכד המלוכה, על-ישראל; ויילחם סביב בכל-אויביו במואב ובבני-עמון ובאדום ובמלכי צובה, ובפלשתים, ובכול אשר-יפנה, ירשיע. 
<B>א יד,מח</B> ויעש חיל, ויך את-עמלק; ויצל את-ישראל, מיד שוסהו.  {פ}</P>

<P><B>א יד,מט</B> ויהיו בני שאול, יונתן וישווי ומלכישוע; ושם, שתי בנותיו--שם הבכירה מרב, ושם הקטנה מיכל. 
<B>א יד,נ</B> ושם אשת שאול, אחינועם בת-אחימעץ; ושם שר-צבאו אבינר, בן-נר דוד שאול. 
<B>א יד,נא</B> וקיש אבי-שאול ונר אבי-אבנר, בן-אביאל.  {ס}</P>

<P><B>א יד,נב</B> ותהי המלחמה חזקה על-פלשתים, כול ימי שאול; וראה שאול כל-איש גיבור, וכל-בן-חיל, ויאספהו, אליו.  {פ}</P>

<P><B>א טו,א</B> ויאמר שמואל, אל-שאול, אותי שלח יהוה למשוחך למלך, על-עמו על-ישראל; ועתה שמע, לקול דברי יהוה.  {ס}</P>

<P><B>א טו,ב</B> כה אמר, יהוה צבאות, פקדתי, את אשר-עשה עמלק לישראל--אשר-שם לו בדרך, בעלותו ממצריים. 
<B>א טו,ג</B> עתה לך והכית את-עמלק, והחרמתם את-כל-אשר-לו, ולא תחמול, עליו; והמתה מאיש עד-אישה, מעולל ועד-יונק, משור ועד-שה, מגמל ועד-חמור.  {ס}</P>

<P><B>א טו,ד</B> וישמע שאול, את-העם, ויפקדם בטלאים, מאתיים אלף רגלי; ועשרת אלפים, את-איש יהודה. 
<B>א טו,ה</B> ויבוא שאול, עד-עיר עמלק; וירב, בנחל. 
<B>א טו,ו</B> ויאמר שאול אל-הקיני לכו סורו רדו מתוך עמלקי, פן-אוסיפך עימו, ואתה עשית חסד עם-כל-בני ישראל, בעלותם ממצריים; ויסר קיני, מתוך עמלק. 
<B>א טו,ז</B> ויך שאול, את-עמלק, מחווילה בואכה שור, אשר על-פני מצריים. 
<B>א טו,ח</B> ויתפוש את-אגג מלך-עמלק, חי; ואת-כל-העם, החרים לפי-חרב. 
<B>א טו,ט</B> ויחמול שאול והעם על-אגג, ועל-מיטב הצאן והבקר והמשנים ועל-הכרים ועל-כל-הטוב, ולא אבו, החרימם; וכל-המלאכה נמבזה ונמס, אותה החרימו.  {פ}</P>

<P><B>א טו,י</B> ויהי, דבר-יהוה, אל-שמואל, לאמור. 
<B>א טו,יא</B> ניחמתי, כי-המלכתי את-שאול למלך--כי-שב מאחריי, ואת-דבריי לא הקים; וייחר, לשמואל, ויזעק אל-יהוה, כל-הלילה. 
<B>א טו,יב</B> וישכם שמואל לקראת שאול, בבוקר; ויוגד לשמואל לאמור, בא-שאול הכרמלה והנה מציב לו יד, וייסוב ויעבור, ויירד הגלגל. 
<B>א טו,יג</B> ויבוא שמואל, אל-שאול; ויאמר לו שאול, ברוך אתה ליהוה--הקימותי, את-דבר יהוה. 
<B>א טו,יד</B> ויאמר שמואל, ומה קול-הצאן הזה באוזניי, וקול הבקר, אשר אנוכי שומע. 
<B>א טו,טו</B> ויאמר שאול מעמלקי הביאום, אשר חמל העם על-מיטב הצאן והבקר, למען זבוח, ליהוה אלוהיך; ואת-היותר, החרמנו.  {פ}</P>

<P><B>א טו,טז</B> ויאמר שמואל, אל-שאול, הרף ואגידה לך, את אשר דיבר יהוה אליי הלילה; ויאמר לו, דבר.  {ס}</P>

<P><B>א טו,יז</B> ויאמר שמואל--הלוא אם-קטון אתה בעיניך, ראש שבטי ישראל אתה; וימשחך יהוה למלך, על-ישראל. 
<B>א טו,יח</B> וישלחך יהוה, בדרך; ויאמר, לך והחרמת את-החטאים את-עמלק, ונלחמת בו, עד כלותם אותם. 
<B>א טו,יט</B> ולמה לא-שמעת, בקול יהוה; ותעט, אל-השלל, ותעש הרע, בעיני יהוה.  {ס}</P>

<P><B>א טו,כ</B> ויאמר שאול אל-שמואל, אשר שמעתי בקול יהוה, ואלך, בדרך אשר-שלחני יהוה; ואביא, את-אגג מלך עמלק, ואת-עמלק, החרמתי. 
<B>א טו,כא</B> וייקח העם מהשלל צאן ובקר, ראשית החרם, לזבוח ליהוה אלוהיך, בגלגל.  {ס}</P>

<P><B>א טו,כב</B> ויאמר שמואל, החפץ ליהוה בעולות וזבחים, כשמוע, בקול יהוה:  הנה שמוע מזבח טוב, להקשיב מחלב אילים. 
<B>א טו,כג</B> כי חטאת-קסם מרי, ואוון ותרפים הפצר:  יען, מאסת את-דבר יהוה, וימאסך, ממלך.  {ס}</P>

<P><B>א טו,כד</B> ויאמר שאול אל-שמואל חטאתי, כי-עברתי את-פי-יהוה ואת-דבריך:  כי יראתי את-העם, ואשמע בקולם. 
<B>א טו,כה</B> ועתה, שא נא את-חטאתי; ושוב עימי, ואשתחווה ליהוה. 
<B>א טו,כו</B> ויאמר שמואל אל-שאול, לא אשוב עימך:  כי מאסת, את-דבר יהוה, וימאסך יהוה, מהיות מלך על-ישראל.  {ס}</P>

<P><B>א טו,כז</B> וייסוב שמואל, ללכת; ויחזק בכנף-מעילו, וייקרע.  {ס}</P>

<P><B>א טו,כח</B> ויאמר אליו, שמואל, קרע יהוה את-ממלכות ישראל מעליך, היום; ונתנה, לריעך הטוב ממך.  {ס}</P>

<P><B>א טו,כט</B> וגם נצח ישראל, לא ישקר ולא יינחם:  כי לא אדם הוא, להינחם. 
<B>א טו,ל</B> ויאמר חטאתי--עתה כבדני נא נגד זקני-עמי, ונגד ישראל; ושוב עימי, והשתחוויתי ליהוה אלוהיך. 
<B>א טו,לא</B> וישב שמואל, אחרי שאול; וישתחו שאול, ליהוה.  {ס}</P>

<P><B>א טו,לב</B> ויאמר שמואל, הגישו אליי את-אגג מלך עמלק, וילך אליו, אגג מעדנות; ויאמר אגג, אכן סר מר-המוות.  {ס}</P>

<P><B>א טו,לג</B> ויאמר שמואל--כאשר שיכלה נשים חרבך, כן-תשכל מנשים אימך; וישסף שמואל את-אגג לפני יהוה, בגלגל.  {ס}</P>

<P><B>א טו,לד</B> וילך שמואל, הרמתה; ושאול עלה אל-ביתו, גבעת שאול. 
<B>א טו,לה</B> ולא-יסף שמואל לראות את-שאול, עד-יום מותו, כי-התאבל שמואל, אל-שאול; ויהוה ניחם, כי-המליך את-שאול על-ישראל.  {פ}</P>

<P><B>א טז,א</B> ויאמר יהוה אל-שמואל, עד-מתיי אתה מתאבל אל-שאול, ואני מאסתיו, ממלוך על-ישראל; מלא קרנך שמן, ולך אשלחך אל-ישי בית-הלחמי--כי-ראיתי בבניו לי, מלך. 
<B>א טז,ב</B> ויאמר שמואל איך אלך, ושמע שאול והרגני; ויאמר יהוה, עגלת בקר תיקח בידך, ואמרת, לזבוח ליהוה באתי. 
<B>א טז,ג</B> וקראת לישי, בזבח; ואנוכי, אודיעך את אשר-תעשה, ומשחת לי, את אשר-אומר אליך. 
<B>א טז,ד</B> ויעש שמואל, את אשר דיבר יהוה, ויבוא, בית לחם; ויחרדו זקני העיר, לקראתו, ויאמר, שלום בואך. 
<B>א טז,ה</B> ויאמר שלום, לזבוח ליהוה באתי, התקדשו, ובאתם איתי בזבח; ויקדש את-ישי ואת-בניו, ויקרא להם לזבח. 
<B>א טז,ו</B> ויהי בבואם, וירא את-אליאב; ויאמר, אך נגד יהוה משיחו.  {ס}</P>

<P><B>א טז,ז</B> ויאמר יהוה אל-שמואל, אל-תבט אל-מראהו ואל-גבוה קומתו--כי מאסתיהו:  כי לא, אשר יראה האדם--כי האדם יראה לעיניים, ויהוה יראה ללבב. 
<B>א טז,ח</B> ויקרא ישי אל-אבינדב, ויעבירהו לפני שמואל; ויאמר, גם-בזה לא-בחר יהוה. 
<B>א טז,ט</B> ויעבר ישי, שמה; ויאמר, גם-בזה לא-בחר יהוה. 
<B>א טז,י</B> ויעבר ישי שבעת בניו, לפני שמואל; ויאמר שמואל אל-ישי, לא-בחר יהוה באלה. 
<B>א טז,יא</B> ויאמר שמואל אל-ישי, התמו הנערים, ויאמר עוד שאר הקטן, והנה רועה בצאן; ויאמר שמואל אל-ישי שלחה וקחנו, כי לא-נסוב עד-בואו פה. 
<B>א טז,יב</B> וישלח ויביאהו והוא אדמוני, עם-יפה עיניים וטוב רואי;  {פ}<BR> <BR>ויאמר יהוה קום משחהו, כי-זה הוא. 
<B>א טז,יג</B> וייקח שמואל את-קרן השמן, וימשח אותו בקרב אחיו, ותצלח רוח-יהוה אל-דויד, מהיום ההוא ומעלה; ויקם שמואל, וילך הרמתה. 
<B>א טז,יד</B> ורוח יהוה סרה, מעם שאול; וביעתתו רוח-רעה, מאת יהוה. 
<B>א טז,טו</B> ויאמרו עבדי-שאול, אליו:  הנה-נא רוח-אלוהים רעה, מבעיתך. 
<B>א טז,טז</B> יאמר-נא אדוננו, עבדיך לפניך--יבקשו, איש יודע מנגן בכינור; והיה, בהיות עליך רוח-אלוהים רעה--וניגן בידו, וטוב לך.  {פ}</P>

<P><B>א טז,יז</B> ויאמר שאול, אל-עבדיו:  ראו-נא לי, איש מיטיב לנגן, והביאותם, אליי. 
<B>א טז,יח</B> ויען אחד מהנערים ויאמר, הנה ראיתי בן לישי בית הלחמי, יודע נגן וגיבור חיל ואיש מלחמה ונבון דבר, ואיש תואר; ויהוה, עימו. 
<B>א טז,יט</B> וישלח שאול מלאכים, אל-ישי; ויאמר, שלחה אליי את-דויד בנך אשר בצאן. 
<B>א טז,כ</B> וייקח ישי חמור לחם, ונאד יין, וגדי עיזים, אחד; וישלח ביד-דויד בנו, אל-שאול. 
<B>א טז,כא</B> ויבוא דויד אל-שאול, ויעמוד לפניו; ויאהבהו מאוד, ויהי-לו נושא כלים. 
<B>א טז,כב</B> וישלח שאול, אל-ישי לאמור:  יעמוד-נא דויד לפניי, כי-מצא חן בעיניי. 
<B>א טז,כג</B> והיה, בהיות רוח-אלוהים אל-שאול, ולקח דויד את-הכינור, וניגן בידו; ורווח לשאול וטוב לו, וסרה מעליו רוח הרעה.  {פ}</P>

<P><B>א יז,א</B> ויאספו פלשתים את-מחניהם, למלחמה, וייאספו, שוכה אשר ליהודה; ויחנו בין-שוכה ובין-עזקה, באפס דמים. 
<B>א יז,ב</B> ושאול ואיש-ישראל נאספו, ויחנו בעמק האלה; ויערכו מלחמה, לקראת פלשתים. 
<B>א יז,ג</B> ופלשתים עומדים אל-ההר, מזה, וישראל עומדים אל-ההר, מזה; והגיא, ביניהם. 
<B>א יז,ד</B> וייצא איש-הביניים ממחנות פלשתים, גולית שמו מגת:  גובהו, שש אמות וזרת. 
<B>א יז,ה</B> וכובע נחושת על-ראשו, ושריון קשקשים הוא לבוש; ומשקל, השריון--חמשת-אלפים שקלים, נחושת. 
<B>א יז,ו</B> ומצחת נחושת, על-רגליו; וכידון נחושת, בין כתפיו. 
<B>א יז,ז</B> ועץ חניתו, כמנור אורגים, ולהבת חניתו, שש-מאות שקלים ברזל; ונושא הצינה, הולך לפניו. 
<B>א יז,ח</B> ויעמוד, ויקרא אל-מערכות ישראל, ויאמר להם, למה תצאו לערוך מלחמה:  הלוא אנוכי הפלשתי, ואתם עבדים לשאול--ברו-לכם איש, ויירד אליי. 
<B>א יז,ט</B> אם-יוכל להילחם איתי, והכני--והיינו לכם, לעבדים; ואם-אני אוכל-לו, והכיתיו--והייתם לנו לעבדים, ועבדתם אותנו. 
<B>א יז,י</B> ויאמר, הפלשתי, אני חירפתי את-מערכות ישראל, היום הזה; תנו-לי איש, ונילחמה יחד. 
<B>א יז,יא</B> וישמע שאול וכל-ישראל, את-דברי הפלשתי האלה; וייחתו וייראו, מאוד.  {פ}</P>

<P><B>א יז,יב</B> ודויד בן-איש אפרתי הזה, מבית לחם יהודה, ושמו ישי, ולו שמונה בנים; והאיש בימי שאול, זקן בא באנשים. 
<B>א יז,יג</B> וילכו שלושת בני-ישי, הגדולים--הלכו אחרי-שאול, למלחמה; ושם שלושת בניו, אשר הלכו במלחמה--אליאב הבכור ומשנהו אבינדב, והשלישי שמה. 
<B>א יז,יד</B> ודויד, הוא הקטן; ושלושה, הגדולים, הלכו, אחרי שאול.  {ס}</P>

<P><B>א יז,טו</B> ודויד הולך ושב, מעל שאול, לרעות את-צאן אביו, בית-לחם. 
<B>א יז,טז</B> וייגש הפלשתי, השכם והערב; ויתייצב, ארבעים יום.  {פ}</P>

<P><B>א יז,יז</B> ויאמר ישי לדויד בנו, קח-נא לאחיך איפת הקליא הזה, ועשרה לחם, הזה; והרץ המחנה, לאחיך. 
<B>א יז,יח</B> ואת עשרת חריצי החלב, האלה, תביא, לשר-האלף; ואת-אחיך תפקוד לשלום, ואת-ערובתם תיקח. 
<B>א יז,יט</B> ושאול והמה וכל-איש ישראל, בעמק האלה; נלחמים, עם-פלשתים.  {ס}</P>

<P><B>א יז,כ</B> וישכם דויד בבוקר, וייטוש את-הצאן על-שומר, ויישא וילך, כאשר ציווהו ישי; ויבוא, המעגלה, והחיל היוצא אל-המערכה, והרעו במלחמה. 
<B>א יז,כא</B> ותערוך ישראל ופלשתים, מערכה לקראת מערכה. 
<B>א יז,כב</B> וייטוש דויד את-הכלים מעליו, על-יד שומר הכלים, וירץ, המערכה; ויבוא, וישאל לאחיו לשלום. 
<B>א יז,כג</B> והוא מדבר עימם, והנה איש הביניים עולה גולית הפלשתי שמו מגת ממערכות פלשתים, וידבר, כדברים האלה; וישמע, דויד. 
<B>א יז,כד</B> וכול איש ישראל, בראותם את-האיש; וינוסו, מפניו, וייראו, מאוד. 
<B>א יז,כה</B> ויאמר איש ישראל, הראיתם האיש העולה הזה--כי לחרף את-ישראל, עולה; והיה האיש אשר-יכנו יעשרנו המלך עושר גדול, ואת-בתו ייתן-לו, ואת בית אביו, יעשה חופשי בישראל.  {פ}</P>

<P><B>א יז,כו</B> ויאמר דויד, אל-האנשים העומדים עימו לאמור, מה-ייעשה לאיש אשר יכה את-הפלשתי הלז, והסיר חרפה מעל ישראל:  כי מי, הפלשתי הערל הזה, כי חירף, מערכות אלוהים חיים. 
<B>א יז,כז</B> ויאמר לו העם, כדבר הזה לאמור:  כה ייעשה, לאיש אשר יכנו. 
<B>א יז,כח</B> וישמע אליאב אחיו הגדול, בדברו אל-האנשים; וייחר-אף אליאב בדויד ויאמר למה-זה ירדת, ועל-מי נטשת מעט הצאן ההנה במדבר--אני ידעתי את-זדונך ואת רוע לבבך, כי למען ראות המלחמה ירדת. 
<B>א יז,כט</B> ויאמר דויד, מה עשיתי עתה; הלוא, דבר הוא. 
<B>א יז,ל</B> וייסוב מאצלו אל-מול אחר, ויאמר כדבר הזה; וישיבוהו העם דבר, כדבר הראשון. 
<B>א יז,לא</B> ויישמעו, הדברים, אשר, דיבר דויד; ויגידו לפני-שאול, וייקחהו. 
<B>א יז,לב</B> ויאמר דויד אל-שאול, אל-ייפול לב-אדם עליו; עבדך ילך, ונלחם עם-הפלשתי הזה. 
<B>א יז,לג</B> ויאמר שאול אל-דויד, לא תוכל ללכת אל-הפלשתי הזה, להילחם, עימו:  כי-נער אתה, והוא איש מלחמה מנעוריו.  {ס}</P>

<P><B>א יז,לד</B> ויאמר דויד אל-שאול, רועה היה עבדך לאביו בצאן; ובא הארי ואת-הדוב, ונשא שה מהעדר. 
<B>א יז,לה</B> ויצאתי אחריו והכיתיו, והצלתי מפיו; ויקם עליי--והחזקתי בזקנו, והכיתיו והמיתיו. 
<B>א יז,לו</B> גם את-הארי גם-הדוב, הכה עבדך; והיה הפלשתי הערל הזה, כאחד מהם, כי חירף, מערכות אלוהים חיים.  {ס}</P>

<P><B>א יז,לז</B> ויאמר, דויד, יהוה אשר הצלני מיד הארי ומיד הדוב, הוא יצילני מיד הפלשתי הזה;  {ס}  ויאמר שאול אל-דויד לך, ויהוה יהיה עימך. 
<B>א יז,לח</B> וילבש שאול את-דויד מדיו, ונתן קובע נחושת על-ראשו; וילבש אותו, שריון. 
<B>א יז,לט</B> ויחגור דויד את-חרבו מעל למדיו ויואל ללכת, כי לא-ניסה, ויאמר דויד אל-שאול לא אוכל ללכת באלה, כי לא ניסיתי; ויסירם דויד, מעליו. 
<B>א יז,מ</B> וייקח מקלו בידו, ויבחר-לו חמישה חלוקי-אבנים מן-הנחל וישם אותם בכלי הרועים אשר-לו ובילקוט--וקלעו בידו; וייגש, אל-הפלשתי. 
<B>א יז,מא</B> וילך, הפלשתי, הולך וקרב, אל-דויד; והאיש נושא הצינה, לפניו. 
<B>א יז,מב</B> ויבט הפלשתי ויראה את-דויד, ויבזהו:  כי-היה נער, ואדמוני עם-יפה מראה. 
<B>א יז,מג</B> ויאמר הפלשתי, אל-דויד, הכלב אנוכי, כי-אתה בא-אליי במקלות; ויקלל הפלשתי את-דויד, באלוהיו. 
<B>א יז,מד</B> ויאמר הפלשתי, אל-דויד:  לכה אליי--ואתנה את-בשרך, לעוף השמיים ולבהמת השדה.  {ס}</P>

<P><B>א יז,מה</B> ויאמר דויד, אל-הפלשתי, אתה בא אליי, בחרב ובחנית ובכידון; ואנוכי בא-אליך, בשם יהוה צבאות, אלוהי מערכות ישראל, אשר חירפת. 
<B>א יז,מו</B> היום הזה יסגרך יהוה בידי והכיתיך, והסירותי את-ראשך מעליך, ונתתי פגר מחנה פלשתים היום הזה, לעוף השמיים ולחית הארץ; ויידעו, כל-הארץ, כי יש אלוהים, לישראל. 
<B>א יז,מז</B> ויידעו כל-הקהל הזה, כי-לא בחרב ובחנית יהושיע יהוה:  כי ליהוה המלחמה, ונתן אתכם בידנו.  {ס}</P>

<P><B>א יז,מח</B> והיה כי-קם הפלשתי, וילך ויקרב לקראת דויד; וימהר דויד, וירץ המערכה לקראת הפלשתי. 
<B>א יז,מט</B> וישלח דויד את-ידו אל-הכלי, וייקח משם אבן ויקלע, ויך את-הפלשתי, אל-מצחו; ותטבע האבן במצחו, וייפול על-פניו ארצה. 
<B>א יז,נ</B> ויחזק דויד מן-הפלשתי בקלע ובאבן, ויך את-הפלשתי וימיתהו; וחרב, אין ביד-דויד. 
<B>א יז,נא</B> וירץ דויד ויעמוד אל-הפלשתי וייקח את-חרבו וישלפה מתערה, וימותתהו, ויכרות-בה, את-ראשו; ויראו הפלשתים כי-מת גיבורם, וינוסו. 
<B>א יז,נב</B> ויקומו אנשי ישראל ויהודה ויריעו, וירדפו את-הפלשתים, עד-בואכה גיא, ועד שערי עקרון; וייפלו חללי פלשתים, בדרך שעריים, ועד-גת, ועד-עקרון. 
<B>א יז,נג</B> וישובו בני ישראל, מדלוק אחרי פלשתים; וישוסו, את-מחניהם. 
<B>א יז,נד</B> וייקח דויד את-ראש הפלשתי, ויביאהו ירושלים; ואת-כליו, שם באוהלו.  {ס}</P>

<P><B>א יז,נה</B> וכראות שאול את-דויד, יוצא לקראת הפלשתי, אמר אל-אבנר שר הצבא, בן-מי-זה הנער אבנר; ויאמר אבנר, חי-נפשך המלך אם-ידעתי. 
<B>א יז,נו</B> ויאמר, המלך:  שאל אתה, בן-מי-זה העלם.  {ס}</P>

<P><B>א יז,נז</B> וכשוב דויד, מהכות את-הפלשתי, וייקח אותו אבנר, ויביאהו לפני שאול; וראש הפלשתי, בידו. 
<B>א יז,נח</B> ויאמר אליו שאול, בן-מי אתה הנער; ויאמר דויד, בן-עבדך ישי בית הלחמי. 
<B>א יח,א</B> ויהי, ככלותו לדבר אל-שאול, ונפש יהונתן, נקשרה בנפש דויד; ויאהבהו יהונתן, כנפשו. 
<B>א יח,ב</B> וייקחהו שאול, ביום ההוא; ולא נתנו, לשוב בית אביו. 
<B>א יח,ג</B> ויכרות יהונתן ודויד, ברית, באהבתו אותו, כנפשו. 
<B>א יח,ד</B> ויתפשט יהונתן, את-המעיל אשר עליו, וייתנהו, לדויד; ומדיו, ועד-חרבו ועד-קשתו ועד-חגורו. 
<B>א יח,ה</B> וייצא דויד בכול אשר ישלחנו שאול, ישכיל, וישימהו שאול, על אנשי המלחמה; וייטב, בעיני כל-העם, וגם, בעיני עבדי שאול.  {פ}</P>

<P><B>א יח,ו</B> ויהי בבואם, בשוב דויד מהכות את-הפלשתי, ותצאנה הנשים מכל-ערי ישראל לשיר והמחולות, לקראת שאול המלך--בתופים בשמחה, ובשלישים. 
<B>א יח,ז</B> ותענינה הנשים המשחקות, ותאמרנה:  הכה שאול באלפיו, ודויד ברבבותיו. 
<B>א יח,ח</B> וייחר לשאול מאוד, ויירע בעיניו הדבר הזה, ויאמר נתנו לדויד רבבות, ולי נתנו האלפים; ועוד לו, אך המלוכה. 
<B>א יח,ט</B> ויהי שאול, עוין את-דויד, מהיום ההוא, והלאה.  {ס}</P>

<P><B>א יח,י</B> ויהי ממוחרת, ותצלח רוח אלוהים רעה אל-שאול ויתנבא בתוך-הבית, ודויד מנגן בידו, כיום ביום; והחנית, ביד-שאול. 
<B>א יח,יא</B> ויטל שאול, את-החנית, ויאמר, אכה בדויד ובקיר; וייסוב דויד מפניו, פעמיים. 
<B>א יח,יב</B> ויירא שאול, מלפני דויד:  כי-היה יהוה עימו, ומעם שאול סר. 
<B>א יח,יג</B> ויסירהו שאול מעימו, וישימהו לו שר-אלף; וייצא ויבוא, לפני העם.  {ס}</P>

<P><B>א יח,יד</B> ויהי דויד לכל-דרכיו, משכיל; ויהוה, עימו. 
<B>א יח,טו</B> וירא שאול, אשר-הוא משכיל מאוד; ויגר, מפניו. 
<B>א יח,טז</B> וכל-ישראל ויהודה, אוהב את-דויד:  כי-הוא יוצא ובא, לפניהם.  {פ}</P>

<P><B>א יח,יז</B> ויאמר שאול אל-דויד, הנה בתי הגדולה מרב אותה אתן-לך לאישה--אך היה-לי לבן-חיל, והילחם מלחמות יהוה; ושאול אמר, אל-תהי ידי בו, ותהי-בו, יד-פלשתים.  {ס}</P>

<P><B>א יח,יח</B> ויאמר דויד אל-שאול, מי אנוכי ומי חיי, משפחת אבי, בישראל--כי-אהיה חתן, למלך. 
<B>א יח,יט</B> ויהי, בעת תת את-מרב בת-שאול--לדויד; והיא ניתנה לעדריאל המחולתי, לאישה. 
<B>א יח,כ</B> ותאהב מיכל בת-שאול, את-דויד; ויגידו לשאול, ויישר הדבר בעיניו. 
<B>א יח,כא</B> ויאמר שאול אתננה לו, ותהי-לו למוקש, ותהי-בו, יד-פלשתים; ויאמר שאול אל-דויד, בשתיים תתחתן בי היום. 
<B>א יח,כב</B> ויצו שאול את-עבדיו, דברו אל-דויד בלט לאמור, הנה חפץ בך המלך, וכל-עבדיו אהבוך; ועתה, התחתן במלך. 
<B>א יח,כג</B> וידברו עבדי שאול, באוזני דויד, את-הדברים, האלה; ויאמר דויד, הנקלה בעיניכם התחתן במלך, ואנוכי, איש-רש ונקלה. 
<B>א יח,כד</B> ויגידו עבדי שאול, לו--לאמור:  כדברים האלה, דיבר דויד. 
<B>א יח,כה</B> ויאמר שאול כה-תאמרו לדויד, אין-חפץ למלך במוהר, כי במאה עורלות פלשתים, להינקם באויבי המלך; ושאול חשב, להפיל את-דויד ביד-פלשתים. 
<B>א יח,כו</B> ויגידו עבדיו לדויד, את-הדברים האלה, ויישר הדבר בעיני דויד, להתחתן במלך; ולא מלאו, הימים. 
<B>א יח,כז</B> ויקם דויד וילך הוא ואנשיו, ויך בפלשתים מאתיים איש, ויבא דויד את-עורלותיהם, וימלאום למלך להתחתן במלך; וייתן-לו שאול את-מיכל בתו, לאישה.  {ס}</P>

<P><B>א יח,כח</B> וירא שאול ויידע, כי יהוה עם-דויד; ומיכל בת-שאול, אהבתהו. 
<B>א יח,כט</B> ויוסף שאול, לירוא מפני דויד--עוד; ויהי שאול אויב את-דויד, כל-הימים.  {פ}</P>

<P><B>א יח,ל</B> וייצאו, שרי פלשתים; ויהי מדי צאתם, שכל דויד מכול עבדי שאול, וייקר שמו, מאוד.  {ס}</P>

<P><B>א יט,א</B> וידבר שאול, אל-יונתן בנו ואל-כל-עבדיו, להמית, את-דויד; ויהונתן, בן-שאול, חפץ בדויד, מאוד. 
<B>א יט,ב</B> ויגד יהונתן לדויד לאמור, מבקש שאול אבי להמיתך; ועתה הישמר-נא בבוקר, וישבת בסתר ונחבאת. 
<B>א יט,ג</B> ואני אצא ועמדתי ליד-אבי, בשדה אשר אתה שם, ואני, אדבר בך אל-אבי; וראיתי מה, והגדתי לך.  {ס}</P>

<P><B>א יט,ד</B> וידבר יהונתן בדויד טוב, אל-שאול אביו; ויאמר אליו אל-יחטא המלך בעבדו בדויד, כי לא חטא לך, וכי מעשיו, טוב-לך מאוד. 
<B>א יט,ה</B> וישם את-נפשו בכפו ויך את-הפלשתי, ויעש יהוה תשועה גדולה לכל-ישראל--ראית, ותשמח; ולמה תחטא בדם נקי, להמית את-דויד חינם. 
<B>א יט,ו</B> וישמע שאול, בקול יהונתן; ויישבע שאול, חי-יהוה אם-יומת. 
<B>א יט,ז</B> ויקרא יהונתן, לדויד, ויגד-לו יהונתן, את כל-הדברים האלה; ויבא יהונתן את-דויד אל-שאול, ויהי לפניו כאתמול שלשום.  {ס}</P>

<P><B>א יט,ח</B> ותוסף המלחמה, להיות; וייצא דויד ויילחם בפלשתים, ויך בהם מכה גדולה, וינוסו, מפניו. 
<B>א יט,ט</B> ותהי רוח יהוה רעה, אל-שאול, והוא בביתו יושב, וחניתו בידו; ודויד, מנגן ביד. 
<B>א יט,י</B> ויבקש שאול להכות בחנית, בדויד ובקיר, ויפטר מפני שאול, ויך את-החנית בקיר; ודויד נס ויימלט, בלילה הוא.  {פ}</P>

<P><B>א יט,יא</B> וישלח שאול מלאכים אל-בית דויד, לשומרו, ולהמיתו, בבוקר; ותגד לדויד, מיכל אשתו לאמור, אם-אינך ממלט את-נפשך הלילה, מחר אתה מומת. 
<B>א יט,יב</B> ותורד מיכל את-דויד, בעד החלון; וילך ויברח, ויימלט. 
<B>א יט,יג</B> ותיקח מיכל את-התרפים, ותשם אל-המיטה, ואת כביר העיזים, שמה מראשותיו; ותכס, בבגד.  {ס}</P>

<P><B>א יט,יד</B> וישלח שאול מלאכים, לקחת את-דויד; ותאמר, חולה הוא.  {ס}</P>

<P><B>א יט,טו</B> וישלח שאול את-המלאכים, לראות את-דויד לאמור:  העלו אותו במיטה אליי, להמיתו. 
<B>א יט,טז</B> ויבואו, המלאכים, והנה התרפים, אל-המיטה; וכביר העיזים, מראשותיו.  {ס}</P>

<P><B>א יט,יז</B> ויאמר שאול אל-מיכל, למה ככה רימיתיני, ותשלחי את-אויבי, ויימלט; ותאמר מיכל אל-שאול, הוא-אמר אליי שלחיני למה אמיתך. 
<B>א יט,יח</B> ודויד ברח ויימלט, ויבוא אל-שמואל הרמתה, ויגד-לו, את כל-אשר עשה-לו שאול; וילך הוא ושמואל, ויישבו בניות. 
<B>א יט,יט</B> ויוגד לשאול, לאמור:  הנה דויד, בניות ברמה. 
<B>א יט,כ</B> וישלח שאול מלאכים, לקחת את-דויד, וירא את-להקת הנביאים ניבאים, ושמואל עומד ניצב עליהם; ותהי על-מלאכי שאול, רוח אלוהים, ויתנבאו, גם-המה. 
<B>א יט,כא</B> ויגידו לשאול, וישלח מלאכים אחרים, ויתנבאו, גם-המה;  {ס}  ויוסף שאול, וישלח מלאכים שלישים, ויתנבאו, גם-המה. 
<B>א יט,כב</B> וילך גם-הוא הרמתה, ויבוא עד-בור הגדול אשר בשכו, וישאל ויאמר, איפה שמואל ודויד; ויאמר, הנה בניות ברמה. 
<B>א יט,כג</B> וילך שם, אל-ניות ברמה; ותהי עליו גם-הוא רוח אלוהים, וילך הלוך ויתנבא, עד-בואו, בניות ברמה. 
<B>א יט,כד</B> ויפשט גם-הוא בגדיו, ויתנבא גם-הוא לפני שמואל, וייפול ערום, כל-היום ההוא וכל-הלילה; על-כן, יאמרו--הגם שאול, בנביאים.  {פ}</P>

<P><B>א כ,א</B> ויברח דויד, מניות ברמה; ויבוא ויאמר לפני יהונתן, מה עשיתי מה-עווני ומה-חטאתי לפני אביך--כי מבקש, את-נפשי. 
<B>א כ,ב</B> ויאמר לו חלילה, לא תמות--הנה לא-יעשה אבי דבר גדול או דבר קטון, ולא יגלה את-אוזני; ומדוע יסתיר אבי ממני את-הדבר הזה, אין זאת. 
<B>א כ,ג</B> ויישבע עוד דויד, ויאמר ידוע ידע אביך כי-מצאתי חן בעיניך, ויאמר אל-יידע-זאת יהונתן, פן-ייעצב; ואולם, חי-יהוה וחי נפשך--כי כפשע, ביני ובין המוות. 
<B>א כ,ד</B> ויאמר יהונתן, אל-דויד:  מה-תאמר נפשך, ואעשה-לך.  {פ}</P>

<P><B>א כ,ה</B> ויאמר דויד אל-יהונתן, הנה-חודש מחר, ואנוכי ישוב-אשב עם-המלך, לאכול; ושילחתני ונסתרתי בשדה, עד הערב השלישית. 
<B>א כ,ו</B> אם-פקוד יפקדני, אביך:  ואמרת, נשאול נשאל ממני דויד לרוץ בית-לחם עירו--כי זבח הימים שם, לכל-המשפחה. 
<B>א כ,ז</B> אם-כה יאמר טוב, שלום לעבדך; ואם-חרה ייחרה, לו--דע, כי-כלתה הרעה מעימו. 
<B>א כ,ח</B> ועשית חסד, על-עבדך, כי בברית יהוה, הבאת את-עבדך עימך; ואם-יש-בי עוון המיתני אתה, ועד-אביך למה-זה תביאני.  {פ}</P>

<P><B>א כ,ט</B> ויאמר יהונתן, חלילה לך:  כי אם-ידוע אדע, כי-כלתה הרעה מעם אבי לבוא עליך--ולא אותה, אגיד לך.  {ס}</P>

<P><B>א כ,י</B> ויאמר דויד אל-יהונתן, מי יגיד לי; או מה-יענך אביך, קשה.  {ס}</P>

<P><B>א כ,יא</B> ויאמר יהונתן אל-דויד, לכה ונצא השדה; וייצאו שניהם, השדה.  {ס}</P>

<P><B>א כ,יב</B> ויאמר יהונתן אל-דויד, יהוה אלוהי ישראל כי-אחקור את-אבי כעת מחר השלישית, והנה-טוב, אל-דויד--ולא-אז אשלח אליך, וגליתי את-אוזנך. 
<B>א כ,יג</B> כה-יעשה יהוה ליהונתן וכה יוסיף, כי-ייטיב אל-אבי את-הרעה עליך--וגליתי את-אוזנך, ושילחתיך והלכת לשלום; ויהי יהוה עימך, כאשר היה עם-אבי. 
<B>א כ,יד</B> ולא, אם-עודני חי; ולא-תעשה עימדי חסד יהוה, ולא אמות. 
<B>א כ,טו</B> ולא-תכרית את-חסדך מעם ביתי, עד-עולם; ולא, בהכרית יהוה את-אויבי דויד, איש, מעל פני האדמה. 
<B>א כ,טז</B> ויכרות יהונתן, עם-בית דויד; וביקש יהוה, מיד אויבי דויד. 
<B>א כ,יז</B> ויוסף יהונתן להשביע את-דויד, באהבתו אותו:  כי-אהבת נפשו, אהבו.  {ס}</P>

<P><B>א כ,יח</B> ויאמר-לו יהונתן, מחר חודש; ונפקדת, כי ייפקד מושבך. 
<B>א כ,יט</B> ושילשת, תרד מאוד, ובאת אל-המקום, אשר-נסתרת שם ביום המעשה; וישבת, אצל האבן האזל. 
<B>א כ,כ</B> ואני, שלושת החיצים צידה אורה, לשלח-לי, למטרה. 
<B>א כ,כא</B> והנה אשלח את-הנער, לך מצא את-החיצים:  אם-אמור אומר לנער הנה החיצים ממך והנה, קחנו ובואה כי-שלום לך ואין דבר--חי-יהוה. 
<B>א כ,כב</B> ואם-כה אומר לעלם, הנה החיצים ממך והלאה--לך, כי שילחך יהוה. 
<B>א כ,כג</B> והדבר--אשר דיברנו, אני ואתה:  הנה יהוה ביני ובינך, עד-עולם.  {ס}</P>

<P><B>א כ,כד</B> וייסתר דויד, בשדה; ויהי החודש, ויישב המלך אל-הלחם לאכול. 
<B>א כ,כה</B> ויישב המלך על-מושבו כפעם בפעם, אל-מושב הקיר, ויקם יהונתן, ויישב אבנר מצד שאול; וייפקד, מקום דויד. 
<B>א כ,כו</B> ולא-דיבר שאול מאומה, ביום ההוא:  כי אמר מקרה הוא, בלתי טהור הוא כי-לא טהור.  {ס}</P>

<P><B>א כ,כז</B> ויהי, ממוחרת החודש השני, וייפקד, מקום דויד;  {פ}<BR> <BR>ויאמר שאול, אל-יהונתן בנו, מדוע לא-בא בן-ישי גם-תמול גם-היום, אל-הלחם. 
<B>א כ,כח</B> ויען יהונתן, את-שאול:  נשאול נשאל דויד מעימדי, עד-בית לחם. 
<B>א כ,כט</B> ויאמר שלחני נא כי זבח משפחה לנו בעיר, והוא ציווה-לי אחי, ועתה אם-מצאתי חן בעיניך, אימלטה נא ואראה את-אחיי; על-כן לא-בא, אל-שולחן המלך.  {ס}</P>

<P><B>א כ,ל</B> וייחר-אף שאול, ביהונתן, ויאמר לו, בן-נעוות המרדות:  הלוא ידעתי, כי-בוחר אתה לבן-ישי, לבושתך, ולבושת ערוות אימך. 
<B>א כ,לא</B> כי כל-הימים, אשר בן-ישי חי על-האדמה, לא תיכון, אתה ומלכותך; ועתה, שלח וקח אותו אליי--כי בן-מוות, הוא.  {ס}</P>

<P><B>א כ,לב</B> ויען, יהונתן, את-שאול, אביו; ויאמר אליו למה יומת, מה עשה. 
<B>א כ,לג</B> ויטל שאול את-החנית עליו, להכותו; ויידע, יהונתן, כי-כלה היא מעם אביו, להמית את-דויד.  {ס}</P>

<P><B>א כ,לד</B> ויקם יהונתן מעם השולחן, בחורי-אף; ולא-אכל ביום-החודש השני, לחם--כי נעצב אל-דויד, כי הכלימו אביו.  {ס}</P>

<P><B>א כ,לה</B> ויהי בבוקר, וייצא יהונתן השדה למועד דויד; ונער קטון, עימו. 
<B>א כ,לו</B> ויאמר לנערו--רוץ מצא נא את-החיצים, אשר אנוכי מורה; הנער רץ, והוא-ירה החצי להעבירו. 
<B>א כ,לז</B> ויבוא הנער עד-מקום החצי, אשר ירה יהונתן; ויקרא יהונתן אחרי הנער, ויאמר, הלוא החצי, ממך והלאה. 
<B>א כ,לח</B> ויקרא יהונתן אחרי הנער, מהרה חושה אל-תעמוד; וילקט נער יהונתן, את-החיצים, ויבוא, אל-אדוניו. 
<B>א כ,לט</B> והנער, לא-ידע מאומה; אך יהונתן ודויד, ידעו את-הדבר.  {ס}</P>

<P><B>א כ,מ</B> וייתן יהונתן את-כליו, אל-הנער אשר-לו; ויאמר לו, לך הבא העיר. 
<B>א כ,מא</B> הנער, בא, ודויד קם מאצל הנגב, וייפול לאפיו ארצה וישתחו שלוש פעמים; ויישקו איש את-ריעהו, ויבכו איש את-ריעהו, עד-דויד, הגדיל. 
<B>א כ,מב</B> ויאמר יהונתן לדויד, לך לשלום:  אשר נשבענו שנינו אנחנו, בשם יהוה לאמור, יהוה יהיה ביני ובינך ובין זרעי ובין זרעך, עד-עולם.  {פ}</P>

<P><B>א כא,א</B> ויקם, וילך; ויהונתן, בא העיר. 
<B>א כא,ב</B> ויבוא דויד נובה, אל-אחימלך הכוהן; ויחרד אחימלך לקראת דויד, ויאמר לו מדוע אתה לבדך, ואיש, אין איתך. 
<B>א כא,ג</B> ויאמר דויד לאחימלך הכוהן, המלך ציווני דבר, ויאמר אליי איש אל-יידע מאומה את-הדבר אשר-אנוכי שולחך, ואשר ציוויתיך; ואת-הנערים יודעתי, אל-מקום פלוני אלמוני. 
<B>א כא,ד</B> ועתה, מה-יש תחת-ידך חמישה-לחם--תנה בידי; או, הנמצא. 
<B>א כא,ה</B> ויען הכוהן את-דויד ויאמר, אין-לחם חול אל-תחת ידי:  כי-אם-לחם קודש יש, אם-נשמרו הנערים אך מאישה.  {פ}</P>

<P><B>א כא,ו</B> ויען דויד את-הכוהן ויאמר לו, כי אם-אישה עצורה-לנו כתמול שלשום, בצאתי, ויהיו כלי-הנערים קודש:  והוא, דרך חול--ואף, כי היום יקדש בכלי. 
<B>א כא,ז</B> וייתן-לו הכוהן, קודש:  כי לא-היה שם לחם, כי-אם-לחם הפנים המוסרים מלפני יהוה, לשום לחם חום, ביום הילקחו. 
<B>א כא,ח</B> ושם איש מעבדי שאול ביום ההוא, נעצר לפני יהוה, ושמו, דואג האדומי--אביר הרועים, אשר לשאול. 
<B>א כא,ט</B> ויאמר דויד לאחימלך, ואין יש-פה תחת-ידך חנית או-חרב:  כי גם-חרבי וגם-כליי לא-לקחתי בידי, כי-היה דבר-המלך נחוץ.  {ס}</P>

<P><B>א כא,י</B> ויאמר הכוהן, חרב גולית הפלשתי אשר-הכית בעמק האלה הנה-היא לוטה בשמלה אחרי האיפוד--אם-אותה תיקח-לך קח, כי אין אחרת זולתה בזה;  {ס}  ויאמר דויד אין כמוה, תננה לי. 
<B>א כא,יא</B> ויקם דויד, ויברח ביום-ההוא מפני שאול; ויבוא, אל-אכיש מלך גת. 
<B>א כא,יב</B> ויאמרו עבדי אכיש, אליו, הלוא-זה דויד, מלך הארץ; הלוא לזה, יענו במחולות לאמור, הכה שאול באלפיו, ודויד ברבבותיו. 
<B>א כא,יג</B> וישם דויד את-הדברים האלה, בלבבו; ויירא מאוד, מפני אכיש מלך-גת. 
<B>א כא,יד</B> וישנו את-טעמו בעיניהם, ויתהולל בידם; ויתו על-דלתות השער, ויורד רירו אל-זקנו.  {ס}</P>

<P><B>א כא,טו</B> ויאמר אכיש, אל-עבדיו:  הנה תראו איש משתגע, למה תביאו אותו אליי. 
<B>א כא,טז</B> חסר משוגעים, אני, כי-הבאתם את-זה, להשתגע עליי; הזה, יבוא אל-ביתי.  {פ}</P>

<P><B>א כב,א</B> וילך דויד משם, ויימלט אל-מערת עדולם; וישמעו אחיו וכל-בית אביו, ויירדו אליו שמה. 
<B>א כב,ב</B> ויתקבצו אליו כל-איש מצוק וכל-איש אשר-לו נושא, וכל-איש מר-נפש, ויהי עליהם, לשר; ויהיו עימו, כארבע מאות איש. 
<B>א כב,ג</B> וילך דויד משם, מצפה מואב; ויאמר אל-מלך מואב, ייצא-נא אבי ואימי איתכם, עד אשר אדע, מה-יעשה-לי אלוהים. 
<B>א כב,ד</B> וינחם, את-פני מלך מואב; ויישבו עימו, כל-ימי היות-דויד במצודה.  {ס}</P>

<P><B>א כב,ה</B> ויאמר גד הנביא אל-דויד, לא תשב במצודה--לך ובאת-לך, ארץ יהודה; וילך דויד, ויבוא יער חרת.  {ס}</P>

<P><B>א כב,ו</B> וישמע שאול--כי נודע דויד, ואנשים אשר איתו; ושאול יושב בגבעה תחת-האשל ברמה, וחניתו בידו, וכל-עבדיו, ניצבים עליו. 
<B>א כב,ז</B> ויאמר שאול, לעבדיו הניצבים עליו, שמעו-נא, בני ימיני:  גם-לכולכם, ייתן בן-ישי שדות וכרמים--לכולכם ישים, שרי אלפים ושרי מאות. 
<B>א כב,ח</B> כי קשרתם כולכם עליי, ואין-גולה את-אוזני בכרות-בני עם-בן-ישי, ואין-חולה מכם עליי, וגולה את-אוזני:  כי הקים בני את-עבדי עליי לאורב, כיום הזה.  {ס}</P>

<P><B>א כב,ט</B> ויען דואג האדומי, והוא ניצב על-עבדי-שאול--ויאמר:  ראיתי, את-בן-ישי, בא נובה, אל-אחימלך בן-אחיטוב. 
<B>א כב,י</B> וישאל-לו, ביהוה, וצידה, נתן לו; ואת, חרב גולית הפלשתי--נתן לו. 
<B>א כב,יא</B> וישלח המלך לקרוא את-אחימלך בן-אחיטוב הכוהן, ואת כל-בית אביו הכוהנים--אשר בנוב; ויבואו כולם, אל-המלך.  {ס}</P>

<P><B>א כב,יב</B> ויאמר שאול, שמע-נא בן-אחיטוב; ויאמר, הנני אדוני. 
<B>א כב,יג</B> ויאמר אליו, שאול, למה קשרתם עליי, אתה ובן-ישי--בתיתך לו לחם וחרב, ושאול לו באלוהים, לקום אליי לאורב, כיום הזה.  {ס}</P>

<P><B>א כב,יד</B> ויען אחימלך את-המלך, ויאמר:  ומי בכל-עבדיך כדויד נאמן, וחתן המלך וסר אל-משמעתך ונכבד בביתך. 
<B>א כב,טו</B> היום החילותי לשאול-לו באלוהים, חלילה לי:  אל-ישם המלך בעבדו דבר, בכל-בית אבי--כי לא-ידע עבדך בכל-זאת, דבר קטון או גדול. 
<B>א כב,טז</B> ויאמר המלך, מות תמות אחימלך:  אתה, וכל-בית אביך. 
<B>א כב,יז</B> ויאמר המלך לרצים הניצבים עליו סובו והמיתו כוהני יהוה, כי גם-ידם עם-דויד, וכי ידעו כי-בורח הוא, ולא גלו את-אוזני; ולא-אבו עבדי המלך, לשלוח את-ידם, לפגוע, בכוהני יהוה.  {ס}</P>

<P><B>א כב,יח</B> ויאמר המלך, לדואג, סוב אתה, ופגע בכוהנים; וייסוב דואג האדומי, ויפגע-הוא בכוהנים, וימת ביום ההוא שמונים וחמישה איש, נושא איפוד בד. 
<B>א כב,יט</B> ואת נוב עיר-הכוהנים, הכה לפי-חרב, מאיש ועד-אישה, מעולל ועד-יונק; ושור וחמור ושה, לפי-חרב. 
<B>א כב,כ</B> ויימלט בן-אחד, לאחימלך בן-אחיטוב, ושמו, אביתר; ויברח, אחרי דויד. 
<B>א כב,כא</B> ויגד אביתר, לדויד:  כי הרג שאול, את כוהני יהוה. 
<B>א כב,כב</B> ויאמר דויד לאביתר, ידעתי ביום ההוא כי-שם דואג האדומי, כי-הגד יגיד, לשאול:  אנוכי סבותי, בכל-נפש בית אביך. 
<B>א כב,כג</B> שבה איתי אל-תירא, כי אשר-יבקש את-נפשי יבקש את-נפשך:  כי-משמרת אתה, עימדי.  {ס}</P>

<P><B>א כג,א</B> ויגידו לדויד, לאמור:  הנה פלשתים נלחמים בקעילה, והמה שוסים את-הגורנות. 
<B>א כג,ב</B> וישאל דויד ביהוה, לאמור, האלך והכיתי, בפלשתים האלה;  {ס}  ויאמר יהוה אל-דויד, לך והכית בפלשתים, והושעת, את-קעילה. 
<B>א כג,ג</B> ויאמרו אנשי דויד, אליו, הנה אנחנו פה ביהודה, יראים; ואף כי-נלך קעילה, אל-מערכות פלשתים.  {ס}</P>

<P><B>א כג,ד</B> ויוסף עוד דויד לשאול ביהוה, ויענהו יהוה; ויאמר, קום רד קעילה--כי-אני נותן את-פלשתים, בידך. 
<B>א כג,ה</B> וילך דויד ואנשיו קעילה ויילחם בפלשתים, וינהג את-מקניהם, ויך בהם, מכה גדולה; ויושע דויד, את יושבי קעילה.  {ס}</P>

<P><B>א כג,ו</B> ויהי, בברוח אביתר בן-אחימלך אל-דויד--קעילה; איפוד, ירד בידו. 
<B>א כג,ז</B> ויוגד לשאול, כי-בא דויד קעילה; ויאמר שאול, ניכר אותו אלוהים בידי--כי נסגר לבוא, בעיר דלתיים ובריח. 
<B>א כג,ח</B> וישמע שאול את-כל-העם, למלחמה, לרדת קעילה, לצור אל-דויד ואל-אנשיו. 
<B>א כג,ט</B> ויידע דויד--כי עליו, שאול מחריש הרעה; ויאמר אל-אביתר הכוהן, הגישה האיפוד.  {ס}</P>

<P><B>א כג,י</B> ויאמר, דויד, יהוה אלוהי ישראל, שמוע שמע עבדך כי-מבקש שאול לבוא אל-קעילה--לשחת לעיר, בעבורי. 
<B>א כג,יא</B> היסגירוני בעלי קעילה בידו היירד שאול, כאשר שמע עבדך--יהוה אלוהי ישראל, הגד-נא לעבדך;  {ס}  ויאמר יהוה, יירד.  {ס}</P>

<P><B>א כג,יב</B> ויאמר דויד--היסגירו בעלי קעילה אותי ואת-אנשיי, ביד-שאול; ויאמר יהוה, יסגירו.  {ס}</P>

<P><B>א כג,יג</B> ויקם דויד ואנשיו כשש-מאות איש, וייצאו מקעילה, ויתהלכו, באשר יתהלכו; ולשאול הוגד, כי-נמלט דויד מקעילה, ויחדל, לצאת. 
<B>א כג,יד</B> ויישב דויד במדבר במצדות, ויישב בהר במדבר-זיף; ויבקשהו שאול כל-הימים, ולא-נתנו אלוהים בידו. 
<B>א כג,טו</B> וירא דויד, כי-יצא שאול לבקש את-נפשו; ודויד במדבר-זיף, בחורשה.  {ס}</P>

<P><B>א כג,טז</B> ויקם יהונתן בן-שאול, וילך אל-דויד חורשה; ויחזק את-ידו, באלוהים. 
<B>א כג,יז</B> ויאמר אליו אל-תירא, כי לא תמצאך יד שאול אבי, ואתה תמלוך על-ישראל, ואנוכי אהיה-לך למשנה; וגם-שאול אבי, יודע כן. 
<B>א כג,יח</B> ויכרתו שניהם ברית, לפני יהוה; ויישב דויד בחורשה, ויהונתן הלך לביתו.  {ס}</P>

<P><B>א כג,יט</B> ויעלו זיפים אל-שאול, הגבעתה לאמור:  הלוא דויד מסתתר עימנו במצדות, בחורשה--בגבעת החכילה, אשר מימין הישימון. 
<B>א כג,כ</B> ועתה לכל-אוות נפשך המלך, לרדת--רד; ולנו הסגירו, ביד המלך. 
<B>א כג,כא</B> ויאמר שאול, ברוכים אתם ליהוה:  כי חמלתם, עליי. 
<B>א כג,כב</B> לכו-נא הכינו עוד, ודעו וראו את-מקומו אשר תהיה רגלו--מי ראהו, שם:  כי אמר אליי, ערום יערים הוא. 
<B>א כג,כג</B> וראו ודעו, מכול המחבואים אשר יתחבא שם, ושבתם אליי אל-נכון, והלכתי איתכם; והיה, אם-ישנו בארץ--וחיפשתי אותו, בכול אלפי יהודה. 
<B>א כג,כד</B> ויקומו וילכו זיפה, לפני שאול; ודויד ואנשיו במדבר מעון, בערבה--אל, ימין הישימון. 
<B>א כג,כה</B> וילך שאול ואנשיו, לבקש, ויגידו לדויד, ויירד הסלע ויישב במדבר מעון; וישמע שאול, וירדוף אחרי-דויד מדבר מעון. 
<B>א כג,כו</B> וילך שאול מצד ההר, מזה, ודויד ואנשיו מצד ההר, מזה; ויהי דויד נחפז ללכת, מפני שאול, ושאול ואנשיו עוטרים אל-דויד ואל-אנשיו, לתופשם. 
<B>א כג,כז</B> ומלאך בא, אל-שאול לאמור:  מהרה ולכה, כי-פשטו פלשתים על-הארץ. 
<B>א כג,כח</B> וישב שאול, מרדוף אחרי דויד, וילך, לקראת פלשתים; על-כן, קראו למקום ההוא, סלע, המחלקות. 
<B>א כג,כט</B> ויעל דויד, משם; ויישב, במצדות עין-גדי.  {ס}</P>

<P><B>א כד,א</B> ויהי, כאשר שב שאול, מאחרי, פלשתים; ויגידו לו, לאמור, הנה דויד, במדבר עין גדי.  {ס}</P>

<P><B>א כד,ב</B> וייקח שאול, שלושת אלפים איש בחור--מכל-ישראל; וילך, לבקש את-דויד ואנשיו, על-פני, צורי היעלים. 
<B>א כד,ג</B> ויבוא אל-גדרות הצאן על-הדרך, ושם מערה, ויבוא שאול, להסך את-רגליו; ודויד, ואנשיו, בירכתי המערה, יושבים. 
<B>א כד,ד</B> ויאמרו אנשי דויד אליו, הנה היום אשר-אמר יהוה אליך הנה אנוכי נותן את-אויבך בידך, ועשית לו, כאשר ייטב בעיניך; ויקם דויד, ויכרות את-כנף-המעיל אשר-לשאול--בלט. 
<B>א כד,ה</B> ויהי, אחרי-כן, ויך לב-דויד, אותו--על אשר כרת, את-כנף אשר לשאול. 
<B>א כד,ו</B> ויאמר לאנשיו חלילה לי מיהוה, אם-אעשה את-הדבר הזה לאדוני למשיח יהוה--לשלוח ידי, בו:  כי-משיח יהוה, הוא. 
<B>א כד,ז</B> וישסע דויד את-אנשיו בדברים, ולא נתנם לקום אל-שאול; ושאול קם מהמערה, וילך בדרך.  {ס}</P>

<P><B>א כד,ח</B> ויקם דויד אחרי-כן, וייצא מהמערה, ויקרא אחרי-שאול לאמור, אדוני המלך; ויבט שאול אחריו, וייקוד דויד אפיים ארצה וישתחו.  {ס}</P>

<P><B>א כד,ט</B> ויאמר דויד לשאול, למה תשמע את-דברי אדם לאמור:  הנה דויד, מבקש רעתך. 
<B>א כד,י</B> הנה היום הזה ראו עיניך, את אשר-נתנך יהוה היום בידי במערה, ואמר להרוגך, ותחס עליך; ואומר, לא-אשלח ידי באדוני--כי-משיח יהוה, הוא. 
<B>א כד,יא</B> ואבי ראה--גם ראה את-כנף מעילך, בידי:  כי בכורתי את-כנף מעילך ולא הרגתיך, דע וראה כי אין בידי רעה ופשע ולא-חטאתי לך--ואתה צודה את-נפשי, לקחתה. 
<B>א כד,יב</B> ישפוט יהוה ביני ובינך, ונקמני יהוה ממך; וידי, לא תהיה-בך. 
<B>א כד,יג</B> כאשר יאמר, משל הקדמוני, מרשעים, ייצא רשע; וידי, לא תהיה-בך. 
<B>א כד,יד</B> אחרי מי יצא מלך ישראל, אחרי מי אתה רודף:  אחרי כלב מת, אחרי פרעוש אחד. 
<B>א כד,טו</B> והיה יהוה לדיין, ושפט ביני ובינך; וירא וירב את-ריבי, וישפטני מידך.  {פ}</P>

<P><B>א כד,טז</B> ויהי ככלות דויד, לדבר את-הדברים האלה אל-שאול, ויאמר שאול, הקולך זה בני דויד; ויישא שאול קולו, ויבך. 
<B>א כד,יז</B> ויאמר, אל-דויד, צדיק אתה, ממני:  כי אתה גמלתני הטובה, ואני גמלתיך הרעה. 
<B>א כד,יח</B> ואתה הגדת היום, את אשר-עשית איתי טובה--את אשר סיגרני יהוה בידך, ולא הרגתני. 
<B>א כד,יט</B> וכי-ימצא איש את-אויבו, ושילחו בדרך טובה; ויהוה, ישלמך טובה, תחת היום הזה, אשר עשית לי. 
<B>א כד,כ</B> ועתה הנה ידעתי, כי מלוך תמלוך; וקמה, בידך, ממלכת, ישראל. 
<B>א כד,כא</B> ועתה, הישבעה לי ביהוה, אם-תכרית את-זרעי, אחריי; ואם-תשמיד את-שמי, מבית אבי. 
<B>א כד,כב</B> ויישבע דויד, לשאול; וילך שאול, אל-ביתו, ודויד ואנשיו, עלו על-המצודה.  {ס}</P>

<P><B>א כה,א</B> וימת שמואל--וייקבצו כל-ישראל ויספדו-לו, ויקברוהו בביתו ברמה; ויקם דויד, ויירד אל-מדבר פארן.  {פ}</P>

<P><B>א כה,ב</B> ואיש במעון ומעשהו בכרמל, והאיש גדול מאוד, ולו צאן שלושת-אלפים, ואלף עיזים; ויהי בגזוז את-צאנו, בכרמל. 
<B>א כה,ג</B> ושם האיש נבל, ושם אשתו אביגיל; והאישה טובת-שכל ויפת תואר, והאיש קשה ורע מעללים והוא כליבי. 
<B>א כה,ד</B> וישמע דויד, במדבר:  כי-גוזז נבל, את-צאנו. 
<B>א כה,ה</B> וישלח דויד, עשרה נערים; ויאמר דויד לנערים, עלו כרמלה ובאתם אל-נבל, ושאלתם-לו בשמי, לשלום. 
<B>א כה,ו</B> ואמרתם כה, לחי; ואתה שלום וביתך שלום, וכול אשר-לך שלום. 
<B>א כה,ז</B> ועתה שמעתי, כי גוזזים לך; עתה, הרועים אשר-לך היו עימנו--לא הכלמנום ולא-נפקד להם מאומה, כל-ימי היותם בכרמל. 
<B>א כה,ח</B> שאל את-נעריך ויגידו לך, וימצאו הנערים חן בעיניך--כי-על-יום טוב, באנו; תנה-נא, את אשר תמצא ידך לעבדיך, ולבנך, לדויד. 
<B>א כה,ט</B> ויבואו נערי דויד, וידברו אל-נבל ככל-הדברים האלה בשם דויד; וינוחו. 
<B>א כה,י</B> ויען נבל את-עבדי דויד, ויאמר, מי דויד, ומי בן-ישי; היום, רבו עבדים, המתפרצים, איש מפני אדוניו. 
<B>א כה,יא</B> ולקחתי את-לחמי, ואת-מימיי, ואת טבחתי, אשר טבחתי לגוזזיי; ונתתי, לאנשים, אשר לא ידעתי, אי מזה המה. 
<B>א כה,יב</B> ויהפכו נערי-דויד, לדרכם; וישובו, ויבואו, ויגידו לו, ככול הדברים האלה. 
<B>א כה,יג</B> ויאמר דויד לאנשיו חגרו איש את-חרבו, ויחגרו איש את-חרבו, ויחגור גם-דויד, את-חרבו; ויעלו אחרי דויד, כארבע מאות איש, ומאתיים, ישבו על-הכלים. 
<B>א כה,יד</B> ולאביגיל אשת נבל, הגיד נער-אחד מהנערים לאמור:  הנה שלח דויד מלאכים מהמדבר לברך את-אדונינו, ויעט בהם. 
<B>א כה,טו</B> והאנשים, טובים לנו מאוד; ולא הוכלמנו, ולא-פקדנו מאומה, כל-ימי התהלכנו איתם, בהיותנו בשדה. 
<B>א כה,טז</B> חומה היו עלינו, גם-לילה גם-יומם, כל-ימי היותנו עימם, רועים הצאן. 
<B>א כה,יז</B> ועתה, דעי וראי מה-תעשי--כי-כלתה הרעה אל-אדונינו, ועל כל-ביתו; והוא, בן-בלייעל, מידבר, אליו. 
<B>א כה,יח</B> ותמהר אביגיל ותיקח מאתיים לחם ושניים נבלי-יין, וחמש צאן עשויות וחמש סאים קלי, ומאה צימוקים, ומאתיים דבילים; ותשם, על-החמורים. 
<B>א כה,יט</B> ותאמר לנעריה עברו לפניי, הנני אחריכם באה; ולאישה נבל, לא הגידה. 
<B>א כה,כ</B> והיה היא רוכבת על-החמור, ויורדת בסתר ההר, והנה דויד ואנשיו, יורדים לקראתה; ותפגוש, אותם. 
<B>א כה,כא</B> ודויד אמר, אך לשקר שמרתי את-כל-אשר לזה במדבר, ולא-נפקד מכל-אשר-לו, מאומה; וישב-לי רעה, תחת טובה. 
<B>א כה,כב</B> כה-יעשה אלוהים לאויבי דויד, וכה יוסיף:  אם-אשאיר מכל-אשר-לו עד-הבוקר, משתין בקיר. 
<B>א כה,כג</B> ותרא אביגיל, את-דויד, ותמהר, ותרד מעל החמור; ותיפול לאפי דויד, על-פניה, ותשתחו, ארץ. 
<B>א כה,כד</B> ותיפול, על-רגליו, ותאמר, בי-אני אדוני העוון; ותדבר-נא אמתך, באוזניך, ושמע, את דברי אמתך. 
<B>א כה,כה</B> אל-נא ישים אדוני את-ליבו אל-איש הבלייעל הזה על-נבל, כי כשמו כן-הוא--נבל שמו, ונבלה עימו; ואני, אמתך--לא ראיתי את-נערי אדוני, אשר שלחת. 
<B>א כה,כו</B> ועתה אדוני, חי-יהוה וחי-נפשך אשר מנעך יהוה מבוא בדמים, והושע ידך, לך; ועתה, יהיו כנבל אויביך, והמבקשים אל-אדוני, רעה. 
<B>א כה,כז</B> ועתה הברכה הזאת, אשר-הביא שפחתך לאדוני; וניתנה, לנערים, המתהלכים, ברגלי אדוני. 
<B>א כה,כח</B> שא נא, לפשע אמתך:  כי עשה-יעשה יהוה לאדוני בית נאמן, כי-מלחמות יהוה אדוני נלחם, ורעה לא-תימצא בך, מימיך. 
<B>א כה,כט</B> ויקם אדם לרדופך, ולבקש את-נפשך; והייתה נפש אדוני צרורה בצרור החיים, את יהוה אלוהיך, ואת נפש אויביך יקלענה, בתוך כף הקלע. 
<B>א כה,ל</B> והיה, כי-יעשה יהוה לאדוני, ככול אשר-דיבר את-הטובה, עליך--וציווך לנגיד, על-ישראל. 
<B>א כה,לא</B> ולא תהיה זאת לך לפוקה ולמכשול לב לאדוני, ולשפוך-דם חינם, ולהושיע אדוני, לו; והיטיב יהוה לאדוני, וזכרת את-אמתך.  {ס}</P>

<P><B>א כה,לב</B> ויאמר דויד, לאביגיל:  ברוך יהוה אלוהי ישראל, אשר שלחך היום הזה לקראתי. 
<B>א כה,לג</B> וברוך טעמך, וברוכה את:  אשר כליתיני היום הזה, מבוא בדמים, והושע ידי, לי. 
<B>א כה,לד</B> ואולם, חי-יהוה אלוהי ישראל, אשר מנעני, מהרע אותך:  כי לולי מיהרת, ותבואת לקראתי--כי אם-נותר לנבל עד-אור הבוקר, משתין בקיר. 
<B>א כה,לה</B> וייקח דויד מידה, את אשר-הביאה לו; ולה אמר, עלי לשלום לביתך--ראי שמעתי בקולך, ואשא פנייך. 
<B>א כה,לו</B> ותבוא אביגיל אל-נבל והנה-לו משתה בביתו כמשתה המלך, ולב נבל טוב עליו, והוא שיכור, עד-מאוד; ולא-הגידה לו, דבר קטון וגדול--עד-אור הבוקר. 
<B>א כה,לז</B> ויהי בבוקר, בצאת היין מנבל, ותגד-לו אשתו, את-הדברים האלה; וימת ליבו בקרבו, והוא היה לאבן. 
<B>א כה,לח</B> ויהי, כעשרת הימים; וייגוף יהוה את-נבל, וימות. 
<B>א כה,לט</B> וישמע דויד, כי מת נבל, ויאמר ברוך יהוה אשר רב את-ריב חרפתי מיד נבל ואת-עבדו חשך מרעה, ואת רעת נבל השיב יהוה בראשו; וישלח דויד וידבר באביגיל, לקחתה לו לאישה. 
<B>א כה,מ</B> ויבואו עבדי דויד, אל-אביגיל--הכרמלה; וידברו אליה, לאמור, דויד שלחנו אלייך, לקחתך לו לאישה. 
<B>א כה,מא</B> ותקם, ותשתחו אפיים ארצה; ותאמר, הנה אמתך לשפחה, לרחוץ, רגלי עבדי אדוני. 
<B>א כה,מב</B> ותמהר ותקם אביגיל, ותרכב על-החמור, וחמש נערותיה, ההולכות לרגלה; ותלך, אחרי מלאכי דויד, ותהי-לו, לאישה. 
<B>א כה,מג</B> ואת-אחינועם לקח דויד, מיזרעאל; ותהיינה גם-שתיהן לו, לנשים.  {ס}</P>

<P><B>א כה,מד</B> ושאול, נתן את-מיכל בתו--אשת דויד:  לפלטי בן-ליש, אשר מגלים. 
<B>א כו,א</B> ויבואו הזיפים אל-שאול, הגבעתה לאמור:  הלוא דויד מסתתר בגבעת החכילה, על פני הישימון. 
<B>א כו,ב</B> ויקם שאול, ויירד אל-מדבר-זיף, ואיתו שלושת-אלפים איש, בחורי ישראל--לבקש את-דויד, במדבר-זיף. 
<B>א כו,ג</B> וייחן שאול בגבעת החכילה, אשר על-פני הישימון--על-הדרך; ודויד, יושב במדבר, וירא, כי בא שאול אחריו המדברה. 
<B>א כו,ד</B> וישלח דויד, מרגלים; ויידע, כי-בא שאול אל-נכון. 
<B>א כו,ה</B> ויקם דויד, ויבוא אל-המקום אשר חנה-שם שאול, וירא דויד את-המקום אשר שכב-שם שאול, ואבנר בן-נר שר-צבאו; ושאול שוכב במעגל, והעם חונים סביבותיו. 
<B>א כו,ו</B> ויען דויד ויאמר אל-אחימלך החיתי, ואל-אבישי בן-צרויה אחי יואב לאמור, מי-יירד איתי אל-שאול, אל-המחנה; ויאמר אבישי, אני ארד עימך. 
<B>א כו,ז</B> ויבוא דויד ואבישי אל-העם, לילה, והנה שאול שוכב ישן במעגל, וחניתו מעוכה-בארץ מראשותיו; ואבנר והעם, שוכבים סביבותיו.  {ס}</P>

<P><B>א כו,ח</B> ויאמר אבישי אל-דויד, סיגר אלוהים היום את-אויבך בידך; ועתה אכנו נא בחנית ובארץ, פעם אחת, ולא אשנה, לו. 
<B>א כו,ט</B> ויאמר דויד אל-אבישי, אל-תשחיתהו:  כי מי שלח ידו, במשיח יהוה--וניקה.  {פ}</P>

<P><B>א כו,י</B> ויאמר דויד חי-יהוה, כי אם-יהוה ייגופנו; או-יומו יבוא ומת, או במלחמה יירד ונספה. 
<B>א כו,יא</B> חלילה לי מיהוה, משלוח ידי במשיח יהוה; ועתה קח-נא את-החנית אשר מראשותיו, ואת-צפחת המים--ונלכה-לנו. 
<B>א כו,יב</B> וייקח דויד את-החנית ואת-צפחת המים, מראשותי שאול, וילכו, להם; ואין רואה ואין יודע ואין מקיץ, כי כולם ישנים--כי תרדמת יהוה, נפלה עליהם. 
<B>א כו,יג</B> ויעבור דויד העבר, ויעמוד על-ראש-ההר מרחוק:  רב המקום, ביניהם. 
<B>א כו,יד</B> ויקרא דויד אל-העם, ואל-אבנר בן-נר לאמור, הלוא תענה, אבנר; ויען אבנר ויאמר, מי אתה קראת אל-המלך.  {פ}</P>

<P><B>א כו,טו</B> ויאמר דויד אל-אבנר הלוא-איש אתה, ומי כמוך בישראל, ולמה לא שמרת, אל-אדוניך המלך:  כי-בא אחד העם, להשחית את-המלך אדוניך. 
<B>א כו,טז</B> לא-טוב הדבר הזה, אשר עשית--חי-יהוה כי בני-מוות אתם, אשר לא-שמרתם על-אדוניכם על-משיח יהוה; ועתה ראה, אי-חנית המלך ואת-צפחת המים--אשר מראשותיו. 
<B>א כו,יז</B> ויכר שאול, את-קול דויד, ויאמר, הקולך זה בני דויד; ויאמר דויד, קולי אדוני המלך. 
<B>א כו,יח</B> ויאמר, למה זה אדוני רודף אחרי עבדו:  כי מה עשיתי, ומה-בידי רעה. 
<B>א כו,יט</B> ועתה, ישמע-נא אדוני המלך, את, דברי עבדו:  אם-יהוה הסיתך בי, ירח מנחה, ואם בני האדם ארורים הם לפני יהוה, כי-גירשוני היום מהסתפח בנחלת יהוה לאמור לך עבוד אלוהים אחרים. 
<B>א כו,כ</B> ועתה, אל-ייפול דמי ארצה, מנגד, פני יהוה:  כי-יצא מלך ישראל, לבקש את-פרעוש אחד, כאשר ירדוף הקורא, בהרים. 
<B>א כו,כא</B> ויאמר שאול חטאתי שוב בני-דויד, כי לא-ארע לך עוד, תחת אשר יקרה נפשי בעיניך, היום הזה:  הנה הסכלתי ואשגה, הרבה מאוד. 
<B>א כו,כב</B> ויען דויד ויאמר, הנה חנית המלך; ויעבור אחד מהנערים, וייקחהא. 
<B>א כו,כג</B> ויהוה ישיב לאיש, את-צדקתו ואת-אמונתו--אשר נתנך יהוה היום, ביד, ולא אביתי, לשלוח ידי במשיח יהוה. 
<B>א כו,כד</B> והנה, כאשר גדלה נפשך היום הזה--בעיניי:  כן תגדל נפשי בעיני יהוה, ויצילני מכל-צרה.  {פ}</P>

<P><B>א כו,כה</B> ויאמר שאול אל-דויד, ברוך אתה בני דויד--גם עשה תעשה, וגם יכול תוכל; וילך דויד לדרכו, ושאול שב למקומו.  {פ}</P>

<P><B>א כז,א</B> ויאמר דויד אל-ליבו, עתה איספה יום-אחד ביד-שאול; אין-לי טוב כי הימלט אימלט אל-ארץ פלשתים, ונואש ממני שאול לבקשני עוד בכל-גבול ישראל, ונמלטתי, מידו. 
<B>א כז,ב</B> ויקם דויד--ויעבור הוא, ושש-מאות איש אשר עימו:  אל-אכיש בן-מעוך, מלך גת. 
<B>א כז,ג</B> ויישב דויד עם-אכיש בגת הוא ואנשיו, איש וביתו:  דויד, ושתי נשיו, אחינועם היזרעאלית, ואביגיל אשת-נבל הכרמלית. 
<B>א כז,ד</B> ויוגד לשאול, כי-ברח דויד גת; ולא-יסף עוד, לבקשו.  {ס}</P>

<P><B>א כז,ה</B> ויאמר דויד אל-אכיש, אם-נא מצאתי חן בעיניך ייתנו-לי מקום באחת ערי השדה--ואשבה שם; ולמה יישב עבדך בעיר הממלכה, עימך. 
<B>א כז,ו</B> וייתן-לו אכיש ביום ההוא, את-ציקלג; לכן הייתה ציקלג למלכי יהודה, עד היום הזה.  {פ}</P>

<P><B>א כז,ז</B> ויהי מספר הימים, אשר-ישב דויד בשדה פלשתים--ימים, וארבעה חודשים. 
<B>א כז,ח</B> ויעל דויד ואנשיו, ויפשטו אל-הגשורי והגזרי והעמלקי:  כי הנה יושבות הארץ, אשר מעולם, בואכה שורה, ועד-ארץ מצריים. 
<B>א כז,ט</B> והכה דויד את-הארץ, ולא יחייה איש ואישה; ולקח צאן ובקר וחמורים וגמלים, ובגדים, וישב, ויבוא אל-אכיש. 
<B>א כז,י</B> ויאמר אכיש, אל-פשטתם היום; ויאמר דויד, על-נגב יהודה ועל-נגב הירחמאלי, ואל-נגב, הקיני. 
<B>א כז,יא</B> ואיש ואישה לא-יחייה דויד, להביא גת לאמור--פן-יגידו עלינו, לאמור:  כה-עשה דויד, וכה משפטו, כל-הימים, אשר ישב בשדה פלשתים. 
<B>א כז,יב</B> ויאמן אכיש, בדויד לאמור:  הבאש הבאיש בעמו בישראל, והיה לי לעבד עולם.  {פ}</P>

<P><B>א כח,א</B> ויהי, בימים ההם, ויקבצו פלשתים את-מחניהם לצבא, להילחם בישראל; ויאמר אכיש, אל-דויד, ידוע תדע כי איתי תצא במחנה, אתה ואנשיך. 
<B>א כח,ב</B> ויאמר דויד, אל-אכיש, לכן אתה תדע, את אשר-יעשה עבדך; ויאמר אכיש, אל-דויד, לכן שומר לראשי אשימך, כל-הימים.  {פ}</P>

<P><B>א כח,ג</B> ושמואל מת--ויספדו-לו כל-ישראל, ויקברוהו ברמה ובעירו; ושאול, הסיר האובות ואת-היידעונים--מהארץ. 
<B>א כח,ד</B> וייקבצו פלשתים, ויבואו ויחנו בשונם; ויקבוץ שאול את-כל-ישראל, ויחנו בגלבוע. 
<B>א כח,ה</B> וירא שאול, את-מחנה פלשתים; ויירא, ויחרד ליבו מאוד. 
<B>א כח,ו</B> וישאל שאול ביהוה, ולא ענהו יהוה--גם בחלומות גם באורים, גם בנביאים. 
<B>א כח,ז</B> ויאמר שאול לעבדיו, בקשו-לי אשת בעלת-אוב, ואלכה אליה, ואדרשה-בה; ויאמרו עבדיו אליו, הנה אשת בעלת-אוב בעין דור. 
<B>א כח,ח</B> ויתחפש שאול, וילבש בגדים אחרים, וילך הוא ושני אנשים עימו, ויבואו אל-האישה לילה; ויאמר, קוסמי-נא לי באוב, והעלי לי, את אשר-אומר אלייך. 
<B>א כח,ט</B> ותאמר האישה אליו, הנה אתה ידעת את אשר-עשה שאול, אשר הכרית את-האובות ואת-היידעוני, מן-הארץ; ולמה אתה מתנקש בנפשי, להמיתני. 
<B>א כח,י</B> ויישבע לה שאול, ביהוה לאמור:  חי-יהוה, אם-ייקרך עוון בדבר הזה. 
<B>א כח,יא</B> ותאמר, האישה, את-מי, אעלה-לך; ויאמר, את-שמואל העלי-לי. 
<B>א כח,יב</B> ותרא האישה את-שמואל, ותזעק בקול גדול; ותאמר האישה אל-שאול לאמור למה רימיתני, ואתה שאול. 
<B>א כח,יג</B> ויאמר לה המלך אל-תיראי, כי מה ראית; ותאמר האישה אל-שאול, אלוהים ראיתי עולים מן-הארץ. 
<B>א כח,יד</B> ויאמר לה, מה-תוארו, ותאמר איש זקן עולה, והוא עוטה מעיל; ויידע שאול כי-שמואל הוא, וייקוד אפיים ארצה וישתחו.  {ס}</P>

<P><B>א כח,טו</B> ויאמר שמואל אל-שאול, למה הרגזתני להעלות אותי; ויאמר שאול צר-לי מאוד ופלשתים נלחמים בי, ואלוהים סר מעליי ולא-ענני עוד גם ביד-הנביאים גם-בחלומות, ואקראה לך, להודיעני מה אעשה.  {ס}</P>

<P><B>א כח,טז</B> ויאמר שמואל, ולמה תשאלני:  ויהוה סר מעליך, ויהי ערך. 
<B>א כח,יז</B> ויעש יהוה לו, כאשר דיבר בידי; ויקרע יהוה את-הממלכה מידך, וייתנה לריעך לדויד. 
<B>א כח,יח</B> כאשר לא-שמעת בקול יהוה, ולא-עשית חרון-אפו בעמלק; על-כן הדבר הזה, עשה-לך יהוה היום הזה. 
<B>א כח,יט</B> וייתן יהוה גם את-ישראל עימך, ביד-פלשתים, ומחר, אתה ובניך עימי; גם את-מחנה ישראל, ייתן יהוה ביד-פלשתים. 
<B>א כח,כ</B> וימהר שאול, וייפול מלוא-קומתו ארצה, ויירא מאוד, מדברי שמואל; גם-כוח, לא-היה בו--כי לא אכל לחם, כל-היום וכל-הלילה. 
<B>א כח,כא</B> ותבוא האישה אל-שאול, ותרא כי-נבהל מאוד; ותאמר אליו, הנה שמעה שפחתך בקולך, ואשים נפשי בכפי, ואשמע את-דבריך אשר דיברת אליי. 
<B>א כח,כב</B> ועתה, שמע-נא גם-אתה בקול שפחתך, ואשימה לפניך פת-לחם, ואכול; ויהי בך כוח, כי תלך בדרך. 
<B>א כח,כג</B> וימאן, ויאמר לא אוכל, ויפרצו-בו עבדיו וגם-האישה, וישמע לקולם; ויקם, מהארץ, ויישב, אל-המיטה. 
<B>א כח,כד</B> ולאישה עגל-מרבק בבית, ותמהר ותזבחהו; ותיקח-קמח ותלש, ותאפהו מצות. 
<B>א כח,כה</B> ותגש לפני-שאול ולפני עבדיו, ויאכלו; ויקומו וילכו, בלילה ההוא.  {פ}</P>

<P><B>א כט,א</B> ויקבצו פלשתים את-כל-מחניהם, אפקה; וישראל חונים, בעין אשר ביזרעאל. 
<B>א כט,ב</B> וסרני פלשתים עוברים, למאות ולאלפים; ודויד ואנשיו, עוברים באחרונה--עם-אכיש. 
<B>א כט,ג</B> ויאמרו שרי פלשתים, מה העברים האלה; ויאמר אכיש אל-שרי פלשתים, הלוא-זה דויד עבד שאול מלך-ישראל אשר היה איתי זה ימים או-זה שנים, ולא-מצאתי בו מאומה, מיום נופלו עד-היום הזה.  {פ}</P>

<P><B>א כט,ד</B> ויקצפו עליו שרי פלשתים, ויאמרו לו שרי פלשתים השב את-האיש וישוב אל-מקומו אשר הפקדתו שם, ולא-יירד עימנו במלחמה, ולא-יהיה-לנו לשטן במלחמה; ובמה, יתרצה זה אל-אדוניו--הלוא, בראשי האנשים ההם. 
<B>א כט,ה</B> הלוא-זה דויד, אשר יענו-לו במחולות לאמור:  הכה שאול באלפיו, ודויד ברבבותיו.  {ס}</P>

<P><B>א כט,ו</B> ויקרא אכיש אל-דויד, ויאמר אליו חי-יהוה כי-ישר אתה וטוב בעיניי צאתך ובואך איתי במחנה--כי לא-מצאתי בך רעה, מיום בואך אליי עד-היום הזה; ובעיני הסרנים, לא-טוב אתה. 
<B>א כט,ז</B> ועתה שוב, ולך בשלום; ולא-תעשה רע, בעיני סרני פלשתים.  {ס}</P>

<P><B>א כט,ח</B> ויאמר דויד אל-אכיש, כי מה עשיתי ומה-מצאת בעבדך, מיום אשר הייתי לפניך, עד היום הזה:  כי לא אבוא ונלחמתי, באויבי אדוני המלך. 
<B>א כט,ט</B> ויען אכיש, ויאמר אל-דויד, ידעתי, כי טוב אתה בעיניי כמלאך אלוהים; אך שרי פלשתים אמרו, לא-יעלה עימנו במלחמה. 
<B>א כט,י</B> ועתה השכם בבוקר, ועבדי אדוניך אשר-באו איתך; והשכמתם בבוקר, ואור לכם ולכו. 
<B>א כט,יא</B> וישכם דויד הוא ואנשיו, ללכת בבוקר, לשוב, אל-ארץ פלשתים; ופלשתים, עלו יזרעאל.  {ס}</P>

<P><B>א ל,א</B> ויהי בבוא דויד ואנשיו, ציקלג--ביום השלישי; ועמלקי פשטו, אל-נגב ואל-ציקלג, ויכו את-ציקלג, וישרפו אותה באש. 
<B>א ל,ב</B> וישבו את-הנשים אשר-בה מקטון ועד-גדול, לא המיתו איש; וינהגו, וילכו לדרכם. 
<B>א ל,ג</B> ויבוא דויד ואנשיו אל-העיר, והנה שרופה באש; ונשיהם ובניהם ובנותיהם, נשבו. 
<B>א ל,ד</B> ויישא דויד והעם אשר-איתו, את-קולם--ויבכו:  עד אשר אין-בהם כוח, לבכות. 
<B>א ל,ה</B> ושתי נשי-דויד, נשבו--אחינועם, היזרעאלית, ואביגיל, אשת נבל הכרמלי. 
<B>א ל,ו</B> ותצר לדויד מאוד, כי-אמרו העם לסוקלו--כי-מרה נפש כל-העם, איש על-בניו ועל-בנותיו; ויתחזק דויד, ביהוה אלוהיו.  {ס}</P>

<P><B>א ל,ז</B> ויאמר דויד, אל-אביתר הכוהן בן-אחימלך, הגישה-נא לי, האיפוד; ויגש אביתר את-האיפוד, אל-דויד. 
<B>א ל,ח</B> וישאל דויד ביהוה לאמור, ארדוף אחרי הגדוד-הזה האשיגנו; ויאמר לו רדוף, כי-השג תשיג והצל תציל. 
<B>א ל,ט</B> וילך דויד, הוא ושש-מאות איש אשר איתו, ויבואו, עד-נחל הבשור; והנותרים, עמדו. 
<B>א ל,י</B> וירדוף דויד, הוא וארבע-מאות איש; ויעמדו, מאתיים איש, אשר פיגרו, מעבור את-נחל הבשור. 
<B>א ל,יא</B> וימצאו איש-מצרי בשדה, ויקחו אותו אל-דויד; וייתנו-לו לחם ויאכל, וישקוהו מים. 
<B>א ל,יב</B> וייתנו-לו פלח דבילה ושני צימוקים, ויאכל, ותשב רוחו, אליו:  כי לא-אכל לחם, ולא-שתה מים, שלושה ימים, ושלושה לילות.  {ס}</P>

<P><B>א ל,יג</B> ויאמר לו דויד למי-אתה, ואי מזה אתה; ויאמר נער מצרי אנוכי, עבד לאיש עמלקי, ויעזבני אדוני כי חליתי, היום שלושה. 
<B>א ל,יד</B> אנחנו פשטנו נגב הכרתי, ועל-אשר ליהודה--ועל-נגב כלב; ואת-ציקלג, שרפנו באש. 
<B>א ל,טו</B> ויאמר אליו דויד, התורידני אל-הגדוד הזה; ויאמר הישבעה לי באלוהים אם-תמיתני, ואם-תסגירני ביד-אדוני, ואורידך, אל-הגדוד הזה. 
<B>א ל,טז</B> ויורידהו, והנה נטושים על-פני כל-הארץ; אוכלים ושותים, וחוגגים, בכול השלל הגדול, אשר לקחו מארץ פלשתים ומארץ יהודה. 
<B>א ל,יז</B> ויכם דויד מהנשף ועד-הערב, למוחרתם; ולא-נמלט מהם איש, כי אם-ארבע מאות איש-נער אשר-רכבו על-הגמלים וינוסו. 
<B>א ל,יח</B> ויצל דויד, את כל-אשר לקחו עמלק; ואת-שתי נשיו, הציל דויד. 
<B>א ל,יט</B> ולא נעדר-להם מן-הקטון ועד-הגדול ועד-בנים ובנות, ומשלל, ועד כל-אשר לקחו, להם:  הכול, השיב דויד. 
<B>א ל,כ</B> וייקח דויד, את-כל-הצאן והבקר; נהגו, לפני המקנה ההוא, ויאמרו, זה שלל דויד. 
<B>א ל,כא</B> ויבוא דויד, אל-מאתיים האנשים אשר-פיגרו מלכת אחרי דויד ויושיבום בנחל הבשור, וייצאו לקראת דויד, ולקראת העם אשר-איתו; וייגש דויד את-העם, וישאל להם לשלום.  {ס}</P>

<P><B>א ל,כב</B> ויען כל-איש-רע ובלייעל, מהאנשים אשר הלכו עם-דויד, ויאמרו יען אשר לא-הלכו עימי, לא-ניתן להם מהשלל אשר הצלנו:  כי-אם-איש את-אשתו ואת-בניו, וינהגו וילכו.  {ס}</P>

<P><B>א ל,כג</B> ויאמר דויד, לא-תעשו כן אחיי:  את אשר-נתן יהוה לנו, וישמור אותנו, וייתן את-הגדוד הבא עלינו, בידנו. 
<B>א ל,כד</B> ומי ישמע לכם, לדבר הזה:  כי כחלק היורד במלחמה, וכחלק היושב על-הכלים--יחדיו יחלוקו.  {ס}</P>

<P><B>א ל,כה</B> ויהי, מהיום ההוא ומעלה; וישימהא לחוק ולמשפט, לישראל, עד, היום הזה.  {פ}</P>

<P><B>א ל,כו</B> ויבוא דויד אל-ציקלג, וישלח מהשלל לזקני יהודה לריעיהו לאמור:  הנה לכם  {ר}<BR> ברכה, משלל אויבי יהוה.  {ס} 
<B>א ל,כז</B> לאשר בבית-אל  {ס}  ולאשר  {ר}<BR> ברמות-נגב,  {ס}  ולאשר ביתיר.  {ס} 
<B>א ל,כח</B> ולאשר  {ר}<BR> בערוער  {ס}  ולאשר בשפמות,  {ס}  ולאשר  {ר}<BR> באשתמוע.  {ס} 
<B>א ל,כט</B> ולאשר ברכל,  {ס}  ולאשר  {ר}<BR> בערי הירחמאלי,  {ס}  ולאשר, בערי הקיני.  {ס} 
<B>א ל,ל</B> ולאשר  {ר}<BR> בחורמה  {ס}  ולאשר בבור-עשן,  {ס}  ולאשר  {ר}<BR> בעתך.  {ס} 
<B>א ל,לא</B> ולאשר, בחברון; ולכל-המקומות אשר-  {ר}<BR> התהלך-שם דויד, הוא ואנשיו.  {פ}</P>

<P><B>א לא,א</B> ופלשתים, נלחמים בישראל; וינוסו אנשי ישראל, מפני פלשתים, וייפלו חללים, בהר הגלבוע. 
<B>א לא,ב</B> וידבקו פלשתים, את-שאול ואת-בניו; ויכו פלשתים, את-יהונתן ואת-אבינדב ואת-מלכישוע--בני שאול. 
<B>א לא,ג</B> ותכבד המלחמה אל-שאול, וימצאוהו המורים אנשים בקשת; ויחל מאוד, מהמורים. 
<B>א לא,ד</B> ויאמר שאול לנושא כליו שלוף חרבך ודוקרני בה, פן-יבואו הערלים האלה ודקרוני והתעללו-בי, ולא אבה נושא כליו, כי ירא מאוד; וייקח שאול את-החרב, וייפול עליה. 
<B>א לא,ה</B> וירא נושא-כליו, כי מת שאול; וייפול גם-הוא על-חרבו, וימת עימו. 
<B>א לא,ו</B> וימת שאול ושלושת בניו ונושא כליו גם כל-אנשיו, ביום ההוא--יחדיו. 
<B>א לא,ז</B> ויראו אנשי-ישראל אשר-בעבר העמק ואשר בעבר הירדן, כי-נסו אנשי ישראל, וכי-מתו, שאול ובניו; ויעזבו את-הערים, וינוסו, ויבואו פלשתים, ויישבו בהן.  {פ}</P>

<P><B>א לא,ח</B> ויהי, ממוחרת, ויבואו פלשתים, לפשט את-החללים; וימצאו את-שאול ואת-שלושת בניו, נופלים בהר הגלבוע. 
<B>א לא,ט</B> ויכרתו, את-ראשו, ויפשיטו, את-כליו; וישלחו בארץ-פלשתים סביב, לבשר בית עצביהם--ואת-העם. 
<B>א לא,י</B> וישימו, את-כליו, בית, עשתרות; ואת-גווייתו, תקעו, בחומת, בית שן. 
<B>א לא,יא</B> וישמעו אליו, יושבי יבש גלעד, את אשר-עשו פלשתים, לשאול. 
<B>א לא,יב</B> ויקומו כל-איש חיל, וילכו כל-הלילה, ויקחו את-גוויית שאול ואת גווייות בניו, מחומת בית שן; ויבואו יבשה, וישרפו אותם שם. 
<B>א לא,יג</B> ויקחו, את-עצמותיהם, ויקברו תחת-האשל, ביבשה; ויצומו, שבעת ימים.  {פ}</P>

<P><B>ב א,א</B> ויהי, אחרי מות שאול, ודויד שב, מהכות את-העמלק; ויישב דויד בציקלג, ימים שניים. 
<B>ב א,ב</B> ויהי ביום השלישי, והנה איש בא מן-המחנה מעם שאול, ובגדיו קרועים, ואדמה על-ראשו; ויהי בבואו אל-דויד, וייפול ארצה וישתחו. 
<B>ב א,ג</B> ויאמר לו דויד, אי מזה תבוא; ויאמר אליו, ממחנה ישראל נמלטתי. 
<B>ב א,ד</B> ויאמר אליו דויד מה-היה הדבר, הגד-נא לי; ויאמר אשר-נס העם מן-המלחמה, וגם-הרבה נפל מן-העם וימותו, וגם שאול ויהונתן בנו, מתו. 
<B>ב א,ה</B> ויאמר דויד, אל-הנער המגיד לו:  איך ידעת, כי-מת שאול ויהונתן בנו. 
<B>ב א,ו</B> ויאמר הנער המגיד לו, נקרוא נקריתי בהר הגלבוע, והנה שאול, נשען על-חניתו; והנה הרכב ובעלי הפרשים, הדביקוהו. 
<B>ב א,ז</B> וייפן אחריו, ויראני; ויקרא אליי, ואומר הנני. 
<B>ב א,ח</B> ויאמר לי, מי-אתה; ואומר אליו, עמלקי אנוכי. 
<B>ב א,ט</B> ויאמר אליי, עמוד-נא עליי ומותתני--כי אחזני, השבץ:  כי-כל-עוד נפשי, בי. 
<B>ב א,י</B> ואעמוד עליו, ואמותתהו--כי ידעתי, כי לא יחיה אחרי נפלו; ואקח הנזר אשר על-ראשו, ואצעדה אשר על-זרועו, ואביאם אל-אדוני, הנה. 
<B>ב א,יא</B> ויחזק דויד בבגדיו, ויקרעם; וגם כל-האנשים, אשר איתו. 
<B>ב א,יב</B> ויספדו, ויבכו, ויצומו, עד-הערב:  על-שאול ועל-יהונתן בנו, ועל-עם יהוה ועל-בית ישראל--כי נפלו, בחרב.  {פ}</P>

<P><B>ב א,יג</B> ויאמר דויד, אל-הנער המגיד לו, אי מזה, אתה; ויאמר, בן-איש גר עמלקי אנוכי. 
<B>ב א,יד</B> ויאמר אליו, דויד:  איך, לא יראת, לשלוח ידך, לשחת את-משיח יהוה. 
<B>ב א,טו</B> ויקרא דויד, לאחד מהנערים, ויאמר, גש פגע-בו; ויכהו, וימות. 
<B>ב א,טז</B> ויאמר אליו דויד, דמך על-ראשך:  כי פיך, ענה בך לאמור, אנוכי מותתי, את-משיח יהוה.  {פ}</P>

<P><B>ב א,יז</B> ויקונן דויד, את-הקינה הזאת, על-שאול, ועל-יהונתן בנו. 
<B>ב א,יח</B> ויאמר, ללמד בני-יהודה קשת, הנה כתובה, על-ספר הישר. 
<B>ב א,יט</B> הצבי, ישראל, על-במותיך, חלל:  איך, נפלו גיבורים. 
<B>ב א,כ</B> אל-תגידו בגת, אל-תבשרו בחוצות אשקלון:  פן-תשמחנה בנות פלשתים, פן-תעלוזנה בנות הערלים. 
<B>ב א,כא</B> הרי בגלבוע, אל-טל ואל-מטר עליכם--ושדי תרומות:  כי שם נגעל, מגן גיבורים--מגן שאול, בלי משיח בשמן. 
<B>ב א,כב</B> מדם חללים, מחלב גיבורים--קשת יהונתן, לא נשוג אחור; וחרב שאול, לא תשוב ריקם. 
<B>ב א,כג</B> שאול ויהונתן, הנאהבים והנעימים בחייהם, ובמותם, לא נפרדו; מנשרים קלו, מאריות גברו. 
<B>ב א,כד</B> בנות, ישראל--אל-שאול, בכינה; המלבישכם שני, עם-עדנים, המעלה עדי זהב, על לבושכן. 
<B>ב א,כה</B> איך נפלו גיבורים, בתוך המלחמה--יהונתן, על-במותיך חלל. 
<B>ב א,כו</B> צר-לי עליך, אחי יהונתן--נעמת לי, מאוד; נפלאתה אהבתך לי, מאהבת נשים. 
<B>ב א,כז</B> איך נפלו גיבורים, ויאבדו כלי מלחמה.  {פ}</P>

<P><B>ב ב,א</B> ויהי אחרי-כן, וישאל דויד ביהוה לאמור האעלה באחת ערי יהודה, ויאמר יהוה אליו, עלה; ויאמר דויד אנה אעלה, ויאמר חברונה. 
<B>ב ב,ב</B> ויעל שם דויד, וגם שתי נשיו--אחינועם, היזרעאלית, ואביגיל, אשת נבל הכרמלי. 
<B>ב ב,ג</B> ואנשיו אשר-עימו העלה דויד, איש וביתו; ויישבו, בערי חברון. 
<B>ב ב,ד</B> ויבואו אנשי יהודה, וימשחו-שם את-דויד למלך על-בית יהודה; ויגידו לדויד, לאמור, אנשי יבש גלעד, אשר קברו את-שאול.  {ס}</P>

<P><B>ב ב,ה</B> וישלח דויד מלאכים, אל-אנשי יבש גלעד; ויאמר אליהם, ברוכים אתם ליהוה, אשר עשיתם החסד הזה עם-אדוניכם עם-שאול, ותקברו אותו. 
<B>ב ב,ו</B> ועתה, יעש-יהוה עימכם חסד ואמת; וגם אנוכי, אעשה איתכם הטובה הזאת, אשר עשיתם, הדבר הזה. 
<B>ב ב,ז</B> ועתה תחזקנה ידיכם, והיו לבני-חיל--כי-מת, אדוניכם שאול; וגם-אותי, משחו בית-יהודה למלך--עליהם.  {פ}</P>

<P><B>ב ב,ח</B> ואבנר בן-נר, שר-צבא אשר לשאול--לקח, את-איש בושת בן-שאול, ויעבירהו, מחניים. 
<B>ב ב,ט</B> וימליכהו, אל-הגלעד, ואל-האשורי, ואל-יזרעאל; ועל-אפריים, ועל-בנימין, ועל-ישראל, כולו.  {פ}</P>

<P><B>ב ב,י</B> בן-ארבעים שנה איש-בושת בן-שאול, במולכו על-ישראל, ושתיים שנים, מלך; אך בית יהודה, היו אחרי דויד. 
<B>ב ב,יא</B> ויהי מספר הימים, אשר היה דויד מלך בחברון על-בית יהודה--שבע שנים, ושישה חודשים.  {ס}</P>

<P><B>ב ב,יב</B> וייצא אבנר בן-נר, ועבדי איש-בושת בן-שאול, ממחניים, גבעונה. 
<B>ב ב,יג</B> ויואב בן-צרויה ועבדי דויד, יצאו, ויפגשום על-בריכת גבעון, יחדיו; ויישבו אלה על-הבריכה, מזה, ואלה על-הבריכה, מזה. 
<B>ב ב,יד</B> ויאמר אבנר, אל-יואב, יקומו נא הנערים, וישחקו לפנינו; ויאמר יואב, יקומו. 
<B>ב ב,טו</B> ויקומו, ויעברו במספר--שנים עשר לבנימין, ולאיש בושת בן-שאול, ושנים עשר, מעבדי דויד. 
<B>ב ב,טז</B> ויחזיקו איש בראש ריעהו, וחרבו בצד ריעהו, וייפלו, יחדיו; ויקרא למקום ההוא, חלקת הצורים אשר בגבעון. 
<B>ב ב,יז</B> ותהי המלחמה קשה עד-מאוד, ביום ההוא; ויינגף אבנר ואנשי ישראל, לפני עבדי דויד. 
<B>ב ב,יח</B> ויהיו-שם, שלושה בני צרויה--יואב ואבישי, ועשהאל; ועשהאל קל ברגליו, כאחד הצביים אשר בשדה. 
<B>ב ב,יט</B> וירדוף עשהאל, אחרי אבנר; ולא-נטה ללכת, על-הימין ועל-השמאל, מאחרי, אבנר. 
<B>ב ב,כ</B> וייפן אבנר, אחריו, ויאמר, האתה זה עשהאל; ויאמר, אנוכי. 
<B>ב ב,כא</B> ויאמר לו אבנר, נטה לך על-ימינך או על-שמאלך, ואחוז לך אחד מהנערים, וקח-לך את-חליצתו; ולא-אבה עשהאל, לסור מאחריו. 
<B>ב ב,כב</B> ויוסף עוד אבנר, לאמור אל-עשהאל, סור לך, מאחריי:  למה אכך, ארצה, ואיך אשא פניי, אל-יואב אחיך. 
<B>ב ב,כג</B> וימאן לסור, ויכהו אבנר באחרי החנית אל-החומש ותצא החנית מאחריו, וייפול-שם, וימת תחתיו; ויהי כל-הבא אל-המקום אשר-נפל שם עשהאל, וימות--ויעמודו. 
<B>ב ב,כד</B> וירדפו יואב ואבישי, אחרי אבנר; והשמש באה--והמה באו עד-גבעת אמה, אשר על-פני-גיח דרך מדבר גבעון. 
<B>ב ב,כה</B> ויתקבצו בני-בנימין אחרי אבנר, ויהיו לאגודה אחת; ויעמדו, על ראש-גבעה אחת. 
<B>ב ב,כו</B> ויקרא אבנר אל-יואב, ויאמר הלנצח תאכל חרב--הלוא ידעת, כי-מרה תהיה באחרונה; ועד-מתיי לא-תאמר לעם, לשוב מאחרי אחיהם. 
<B>ב ב,כז</B> ויאמר יואב--חי האלוהים, כי לולא דיברת:  כי אז מהבוקר נעלה העם, איש מאחרי אחיו. 
<B>ב ב,כח</B> ויתקע יואב, בשופר, ויעמדו כל-העם, ולא-ירדפו עוד אחרי ישראל; ולא-יספו עוד, להילחם. 
<B>ב ב,כט</B> ואבנר ואנשיו, הלכו בערבה, כול, הלילה ההוא; ויעברו את-הירדן, וילכו כל-הבתרון, ויבואו, מחניים. 
<B>ב ב,ל</B> ויואב, שב מאחרי אבנר, ויקבוץ, את-כל-העם; וייפקדו מעבדי דויד, תשעה-עשר איש--ועשהאל. 
<B>ב ב,לא</B> ועבדי דויד, הכו מבנימין, ובאנשי, אבנר:  שלוש-מאות ושישים איש, מתו. 
<B>ב ב,לב</B> וישאו, את-עשהאל, ויקברוהו בקבר אביו, אשר בית לחם; וילכו כל-הלילה, יואב ואנשיו, וייאור להם, בחברון. 
<B>ב ג,א</B> ותהי המלחמה, ארוכה, בין בית שאול, ובין בית דויד; ודויד הולך וחזק, ובית שאול הולכים ודלים.  {ס}</P>

<P><B>ב ג,ב</B> וייוולדו לדויד בנים, בחברון; ויהי בכורו אמנון, לאחינועם היזרעאלית. 
<B>ב ג,ג</B> ומשנהו כלאב, לאביגיל אשת נבל הכרמלי; והשלישי אבשלום בן-מעכה, בת-תלמיי מלך גשור. 
<B>ב ג,ד</B> והרביעי, אדונייה בן-חגית; והחמישי, שפטיה בן-אביטל. 
<B>ב ג,ה</B> והשישי יתרעם, לעגלה אשת דויד; אלה יולדו לדויד, בחברון.  {פ}</P>

<P><B>ב ג,ו</B> ויהי, בהיות המלחמה, בין בית שאול, ובין בית דויד; ואבנר היה מתחזק, בבית שאול. 
<B>ב ג,ז</B> ולשאול פילגש, ושמה רצפה בת-איה; ויאמר, אל-אבנר, מדוע באת, אל-פילגש אבי. 
<B>ב ג,ח</B> וייחר לאבנר מאוד על-דברי איש-בושת, ויאמר הראש כלב אנוכי אשר ליהודה, היום אעשה-חסד עם-בית שאול אביך אל-אחיו ואל-מריעיהו, ולא המציתיך ביד-דויד; ותפקוד עליי עוון האישה, היום.  {ס}</P>

<P><B>ב ג,ט</B> כה-יעשה אלוהים לאבנר, וכה יוסיף לו:  כי, כאשר נשבע יהוה לדויד--כי-כן, אעשה-לו. 
<B>ב ג,י</B> להעביר הממלכה, מבית שאול; ולהקים את-כיסא דויד, על-ישראל ועל-יהודה--מדן, ועד-באר שבע. 
<B>ב ג,יא</B> ולא-יכול עוד, להשיב את-אבנר דבר, מיראתו, אותו.  {ס}</P>

<P><B>ב ג,יב</B> וישלח אבנר מלאכים אל-דויד תחתיו לאמור, למי-ארץ:  לאמור, כורתה בריתך איתי, והנה ידי עימך, להסב אליך את-כל-ישראל. 
<B>ב ג,יג</B> ויאמר טוב--אני, אכרות איתך ברית:  אך דבר אחד אנוכי שואל מאיתך לאמור, לא-תראה את-פניי--כי אם-לפני הביאך את מיכל בת-שאול, בבואך לראות את-פניי.  {ס}</P>

<P><B>ב ג,יד</B> וישלח דויד מלאכים, אל-איש-בושת בן-שאול לאמור:  תנה את-אשתי, את-מיכל, אשר אירשתי לי, במאה עורלות פלשתים. 
<B>ב ג,טו</B> וישלח איש בושת, וייקחהא מעם איש--מעם, פלטיאל בן-ליש. 
<B>ב ג,טז</B> וילך איתה אישה, הלוך ובכה אחריה--עד-בחורים; ויאמר אליו אבנר לך שוב, וישוב. 
<B>ב ג,יז</B> ודבר-אבנר היה, עם-זקני ישראל לאמור:  גם-תמול, גם-שלשום, הייתם מבקשים את-דויד למלך, עליכם. 
<B>ב ג,יח</B> ועתה, עשו:  כי יהוה, אמר אל-דויד לאמור, ביד דויד עבדי הושיע את-עמי ישראל מיד פלשתים, ומיד כל-אויביהם. 
<B>ב ג,יט</B> וידבר גם-אבנר, באוזני בנימין; וילך גם-אבנר, לדבר באוזני דויד בחברון, את כל-אשר-טוב בעיני ישראל, ובעיני כל-בית בנימין. 
<B>ב ג,כ</B> ויבוא אבנר אל-דויד חברון, ואיתו עשרים אנשים; ויעש דויד לאבנר ולאנשים אשר-איתו, משתה. 
<B>ב ג,כא</B> ויאמר אבנר אל-דויד אקומה ואלכה ואקבצה אל-אדוני המלך את-כל-ישראל, ויכרתו איתך ברית, ומלכת, בכול אשר-תאווה נפשך; וישלח דויד את-אבנר, וילך בשלום. 
<B>ב ג,כב</B> והנה עבדי דויד ויואב בא מהגדוד, ושלל רב עימם הביאו; ואבנר, איננו עם-דויד בחברון--כי שילחו, וילך בשלום. 
<B>ב ג,כג</B> ויואב וכל-הצבא אשר-איתו, באו; ויגידו ליואב, לאמור, בא-אבנר בן-נר אל-המלך, וישלחהו וילך בשלום. 
<B>ב ג,כד</B> ויבוא יואב אל-המלך, ויאמר מה עשית:  הנה-בא אבנר אליך, למה-זה שילחתו וילך הלוך. 
<B>ב ג,כה</B> ידעת את-אבנר בן-נר, כי לפתותך בא; ולדעת את-מוצאך, ואת-מובאך, ולדעת, את כל-אשר אתה עושה. 
<B>ב ג,כו</B> וייצא יואב, מעם דויד, וישלח מלאכים אחרי אבנר, וישיבו אותו מבור הסירה; ודויד, לא ידע. 
<B>ב ג,כז</B> וישב אבנר, חברון, ויטהו יואב אל-תוך השער, לדבר איתו בשלי; ויכהו שם, החומש--וימת, בדם עשהאל אחיו. 
<B>ב ג,כח</B> וישמע דויד, מאחרי כן, ויאמר נקי אנוכי וממלכתי מעם יהוה, עד-עולם--מדמי, אבנר בן-נר. 
<B>ב ג,כט</B> יחולו על-ראש יואב, ואל כל-בית אביו; ואל-ייכרת מבית יואב זב ומצורע ומחזיק בפלך, ונופל בחרב--וחסר-לחם. 
<B>ב ג,ל</B> ויואב ואבישי אחיו, הרגו לאבנר:  על אשר המית את-עשהאל אחיהם, בגבעון--במלחמה.  {ס}</P>

<P><B>ב ג,לא</B> ויאמר דויד אל-יואב ואל-כל-העם אשר-איתו, קרעו בגדיכם וחגרו שקים, וספדו, לפני אבנר; והמלך דויד, הולך אחרי המיטה. 
<B>ב ג,לב</B> ויקברו את-אבנר, בחברון; ויישא המלך את-קולו, ויבך אל-קבר אבנר, ויבכו, כל-העם.  {ס}</P>

<P><B>ב ג,לג</B> ויקונן המלך אל-אבנר, ויאמר:  הכמות נבל, ימות אבנר. 
<B>ב ג,לד</B> ידיך לא-אסורות, ורגליך לא-לנחושתיים הוגשו, כנפול לפני בני-עוולה, נפלת; ויוסיפו כל-העם, לבכות עליו. 
<B>ב ג,לה</B> ויבוא כל-העם, להברות את-דויד לחם--בעוד היום; ויישבע דויד לאמור, כה יעשה-לי אלוהים וכה יוסיף, כי אם-לפני בוא-השמש אטעם-לחם, או כל-מאומה. 
<B>ב ג,לו</B> וכל-העם הכירו, וייטב בעיניהם, ככול אשר עשה המלך, בעיני כל-העם טוב. 
<B>ב ג,לז</B> ויידעו כל-העם וכל-ישראל, ביום ההוא:  כי לא הייתה מהמלך, להמית את-אבנר בן-נר.  {ס}</P>

<P><B>ב ג,לח</B> ויאמר המלך, אל-עבדיו:  הלוא תדעו--כי-שר וגדול נפל היום הזה, בישראל. 
<B>ב ג,לט</B> ואנוכי היום רך ומשוח מלך, והאנשים האלה בני צרויה קשים ממני:  ישלם יהוה לעושה הרעה, כרעתו.  {פ}</P>

<P><B>ב ד,א</B> וישמע בן-שאול, כי מת אבנר בחברון, וירפו, ידיו; וכל-ישראל, נבהלו. 
<B>ב ד,ב</B> ושני אנשים שרי-גדודים היו בן-שאול שם האחד בענה ושם השני רכב, בני רימון הבארותי--מבני בנימין:  כי גם-בארות, תיחשב על-בנימין. 
<B>ב ד,ג</B> ויברחו הבארותים, גיתיימה; ויהיו-שם גרים, עד היום הזה.  {ס}</P>

<P><B>ב ד,ד</B> וליהונתן, בן-שאול, בן, נכה רגליים; בן-חמש שנים היה בבוא שמועת שאול ויהונתן מיזרעאל, ותישאהו אומנתו ותנוס, ויהי בחופזה לנוס וייפול וייפסח, ושמו מפיבושת. 
<B>ב ד,ה</B> וילכו בני-רימון הבארותי, רכב ובענה, ויבואו כחום היום, אל-בית איש בושת; והוא שוכב, את משכב הצוהריים. 
<B>ב ד,ו</B> והנה באו עד-תוך הבית, לוקחי חיטים, ויכוהו, אל-החומש; ורכב ובענה אחיו, נמלטו. 
<B>ב ד,ז</B> ויבואו הבית, והוא-שוכב על-מיטתו בחדר משכבו, ויכוהו וימיתוהו, ויסירו את-ראשו; ויקחו, את-ראשו, וילכו דרך הערבה, כל-הלילה. 
<B>ב ד,ח</B> ויביאו את-ראש איש-בושת אל-דויד, חברון, ויאמרו אל-המלך, הנה-ראש איש-בושת בן-שאול אויבך אשר ביקש את-נפשך; וייתן יהוה לאדוני המלך נקמות, היום הזה, משאול, ומזרעו. 
<B>ב ד,ט</B> ויען דויד את-רכב ואת-בענה אחיו, בני רימון הבארותי--ויאמר להם:  חי-יהוה, אשר-פדה את-נפשי מכל-צרה. 
<B>ב ד,י</B> כי המגיד לי לאמור הנה-מת שאול, והוא-היה כמבשר בעיניו, ואוחזה בו, ואהרגהו בציקלג--אשר לתיתי-לו, בשורה. 
<B>ב ד,יא</B> אף כי-אנשים רשעים, הרגו את-איש-צדיק בביתו--על-משכבו; ועתה, הלוא אבקש את-דמו מידכם, וביערתי אתכם, מן-הארץ. 
<B>ב ד,יב</B> ויצו דויד את-הנערים ויהרגום, ויקצצו את-ידיהם ואת-רגליהם, ויתלו על-הבריכה, בחברון; ואת ראש איש-בושת לקחו, ויקברו בקבר-אבנר בחברון.  {פ}</P>

<P><B>ב ה,א</B> ויבואו כל-שבטי ישראל, אל-דויד--חברונה; ויאמרו לאמור, הננו עצמך ובשרך אנחנו. 
<B>ב ה,ב</B> גם-אתמול גם-שלשום, בהיות שאול מלך עלינו, אתה היית המוציא והמביא, את-ישראל; ויאמר יהוה לך, אתה תרעה את-עמי את-ישראל, ואתה תהיה לנגיד, על-ישראל. 
<B>ב ה,ג</B> ויבואו כל-זקני ישראל אל-המלך, חברונה, ויכרות להם המלך דויד ברית בחברון, לפני יהוה; וימשחו את-דויד למלך, על-ישראל.  {ס}</P>

<P><B>ב ה,ד</B> בן-שלושים שנה דויד, במולכו; ארבעים שנה, מלך. 
<B>ב ה,ה</B> בחברון מלך על-יהודה, שבע שנים ושישה חודשים; ובירושלים מלך, שלושים ושלוש שנה, על כל-ישראל, ויהודה. 
<B>ב ה,ו</B> וילך המלך ואנשיו ירושלים, אל-היבוסי יושב הארץ; ויאמר לדויד לאמור, לא-תבוא הנה, כי אם-הסירך העיוורים והפיסחים לאמור, לא-יבוא דויד הנה. 
<B>ב ה,ז</B> וילכוד דויד, את מצודת ציון--היא, עיר דויד. 
<B>ב ה,ח</B> ויאמר דויד ביום ההוא, כל-מכה יבוסי וייגע בצינור, ואת-הפיסחים ואת-העיוורים, שנואי נפש דויד; על-כן, יאמרו, עיוור ופיסח, לא יבוא אל-הבית. 
<B>ב ה,ט</B> ויישב דויד במצודה, ויקרא-לה עיר דויד; וייבן דויד סביב, מן-המילוא וביתה. 
<B>ב ה,י</B> וילך דויד, הלוך וגדול; ויהוה אלוהי צבאות, עימו.  {פ}</P>

<P><B>ב ה,יא</B> וישלח חירם מלך-צור מלאכים, אל-דויד, ועצי ארזים, וחרשי עץ וחרשי אבן קיר; ויבנו-בית, לדויד. 
<B>ב ה,יב</B> ויידע דויד, כי-הכינו יהוה למלך על-ישראל; וכי נישא ממלכתו, בעבור עמו ישראל.  {ס}</P>

<P><B>ב ה,יג</B> וייקח דויד עוד פילגשים ונשים, מירושלים, אחרי, בואו מחברון; וייוולדו עוד לדויד, בנים ובנות. 
<B>ב ה,יד</B> ואלה, שמות היילודים לו--בירושלים:  שמוע ושובב, ונתן ושלמה. 
<B>ב ה,טו</B> ויבחר ואלישוע, ונפג ויפיע. 
<B>ב ה,טז</B> ואלישמע ואלידע, ואליפלט.  {פ}</P>

<P><B>ב ה,יז</B> וישמעו פלשתים, כי-משחו את-דויד למלך על-ישראל, ויעלו כל-פלשתים, לבקש את-דויד; וישמע דויד, ויירד אל-המצודה. 
<B>ב ה,יח</B> ופלשתים, באו; ויינטשו, בעמק רפאים. 
<B>ב ה,יט</B> וישאל דויד ביהוה, לאמור, האעלה אל-פלשתים, התיתנם בידי;  {פ}<BR> <BR>ויאמר יהוה אל-דויד עלה, כי-נתון אתן את-הפלשתים בידך. 
<B>ב ה,כ</B> ויבוא דויד בבעל-פרצים, ויכם שם דויד, ויאמר, פרץ יהוה את-אויביי לפניי כפרץ מים; על-כן, קרא שם-המקום ההוא--בעל פרצים. 
<B>ב ה,כא</B> ויעזבו-שם, את-עצביהם; ויישאם דויד, ואנשיו.  {פ}</P>

<P><B>ב ה,כב</B> ויוסיפו עוד פלשתים, לעלות; ויינטשו, בעמק רפאים. 
<B>ב ה,כג</B> וישאל דויד ביהוה, ויאמר לא תעלה; הסב, אל-אחריהם, ובאת להם, ממול בכאים. 
<B>ב ה,כד</B> ויהי כשומעך את-קול צעדה, בראשי הבכאים--אז תחרץ:  כי אז, יצא יהוה לפניך, להכות, במחנה פלשתים. 
<B>ב ה,כה</B> ויעש דויד כן, כאשר ציווהו יהוה; ויך, את-פלשתים, מגבע, עד-בואכה גזר.  {פ}</P>

<P><B>ב ו,א</B> ויוסף עוד דויד את-כל-בחור בישראל, שלושים אלף. 
<B>ב ו,ב</B> ויקם וילך דויד, וכל-העם אשר איתו, מבעלי, יהודה--להעלות משם, את ארון האלוהים, אשר-נקרא שם שם יהוה צבאות יושב הכרובים, עליו. 
<B>ב ו,ג</B> וירכיבו את-ארון האלוהים, אל-עגלה חדשה, ויישאוהו, מבית אבינדב אשר בגבעה; ועוזא ואחיו, בני אבינדב, נוהגים, את-העגלה חדשה. 
<B>ב ו,ד</B> ויישאוהו, מבית אבינדב אשר בגבעה, עם, ארון האלוהים; ואחיו, הולך לפני הארון. 
<B>ב ו,ה</B> ודויד וכל-בית ישראל, משחקים לפני יהוה, בכול, עצי ברושים; ובכינורות ובנבלים ובתופים, ובמנענעים ובצלצלים. 
<B>ב ו,ו</B> ויבואו, עד-גורן נכון; וישלח עוזא אל-ארון האלוהים, ויאחז בו--כי שמטו, הבקר. 
<B>ב ו,ז</B> וייחר-אף יהוה בעוזא, ויכהו שם האלוהים על-השל; וימת שם, עם ארון האלוהים. 
<B>ב ו,ח</B> וייחר לדויד, על אשר פרץ יהוה פרץ בעוזא; ויקרא למקום ההוא, פרץ עוזא, עד, היום הזה. 
<B>ב ו,ט</B> ויירא דויד את-יהוה, ביום ההוא; ויאמר, איך יבוא אליי ארון יהוה. 
<B>ב ו,י</B> ולא-אבה דויד, להסיר אליו את-ארון יהוה--על-עיר דויד; ויטהו דויד, בית עובד-אדום הגיתי. 
<B>ב ו,יא</B> ויישב ארון יהוה בית עובד אדום, הגיתי--שלושה חודשים; ויברך יהוה את-עובד אדום, ואת-כל-ביתו. 
<B>ב ו,יב</B> ויוגד, למלך דויד לאמור, בירך יהוה את-בית עובד אדום ואת-כל-אשר-לו, בעבור, ארון האלוהים; וילך דויד, ויעל את-ארון האלוהים מבית עובד אדום עיר דויד--בשמחה. 
<B>ב ו,יג</B> ויהי, כי צעדו נושאי ארון-יהוה--שישה צעדים:  ויזבח שור, ומריא. 
<B>ב ו,יד</B> ודויד מכרכר בכל-עוז, לפני יהוה; ודויד, חגור איפוד בד. 
<B>ב ו,טו</B> ודויד וכל-בית ישראל, מעלים את-ארון יהוה, בתרועה, ובקול שופר. 
<B>ב ו,טז</B> והיה ארון יהוה, בא עיר דויד; ומיכל בת-שאול נשקפה בעד החלון, ותרא את-המלך דויד מפזז ומכרכר לפני יהוה, ותיבז לו, בליבה. 
<B>ב ו,יז</B> ויביאו את-ארון יהוה, ויציגו אותו במקומו, בתוך האוהל, אשר נטה-לו דויד; ויעל דויד עולות לפני יהוה, ושלמים. 
<B>ב ו,יח</B> ויכל דויד, מהעלות העולה והשלמים; ויברך את-העם, בשם יהוה צבאות. 
<B>ב ו,יט</B> ויחלק לכל-העם לכל-המון ישראל, למאיש ועד-אישה, לאיש חלת לחם אחת, ואשפר אחד ואשישה אחת; וילך כל-העם, איש לביתו. 
<B>ב ו,כ</B> וישב דויד, לברך את-ביתו;  {ס}  ותצא מיכל בת-שאול, לקראת דויד, ותאמר מה-נכבד היום מלך ישראל אשר נגלה היום לעיני אמהות עבדיו, כהיגלות נגלות אחד הריקים. 
<B>ב ו,כא</B> ויאמר דויד, אל-מיכל, לפני יהוה אשר בחר-בי מאביך ומכל-ביתו, לצוות אותי נגיד על-עם יהוה על-ישראל; ושיחקתי, לפני יהוה. 
<B>ב ו,כב</B> ונקלותי עוד מזאת, והייתי שפל בעיניי; ועם-האמהות אשר אמרת, עימם איכבדה. 
<B>ב ו,כג</B> ולמיכל, בת-שאול, לא-היה לה, ילד--עד, יום מותה.  {פ}</P>

<P><B>ב ז,א</B> ויהי, כי-ישב המלך בביתו; ויהוה הניח-לו מסביב, מכל-אויביו. 
<B>ב ז,ב</B> ויאמר המלך, אל-נתן הנביא, ראה נא, אנוכי יושב בבית ארזים; וארון, האלוהים, יושב, בתוך היריעה. 
<B>ב ז,ג</B> ויאמר נתן אל-המלך, כול אשר בלבבך לך עשה:  כי יהוה, עימך. 
<B>ב ז,ד</B> ויהי, בלילה ההוא;  {ס}  ויהי, דבר-יהוה, אל-נתן, לאמור. 
<B>ב ז,ה</B> לך ואמרת אל-עבדי אל-דויד,  {ס}  כה אמר יהוה:  האתה תבנה-לי בית, לשבתי. 
<B>ב ז,ו</B> כי לא ישבתי, בבית, למיום העלותי את-בני ישראל ממצריים, ועד היום הזה; ואהיה, מתהלך, באוהל, ובמשכן. 
<B>ב ז,ז</B> בכול אשר-התהלכתי, בכל-בני ישראל, הדבר דיברתי את-אחד שבטי ישראל, אשר ציוויתי לרעות את-עמי את-ישראל לאמור:  למה לא-בניתם לי, בית ארזים. 
<B>ב ז,ח</B> ועתה כה-תאמר לעבדי לדויד, כה אמר יהוה צבאות, אני לקחתיך מן-הנווה, מאחר הצאן--להיות נגיד, על-עמי על-ישראל. 
<B>ב ז,ט</B> ואהיה עימך, בכל אשר הלכת, ואכריתה את-כל-אויביך, מפניך; ועשיתי לך שם גדול, כשם הגדולים אשר בארץ. 
<B>ב ז,י</B> ושמתי מקום לעמי לישראל ונטעתיו, ושכן תחתיו, ולא ירגז, עוד; ולא-יוסיפו בני-עוולה לענותו, כאשר בראשונה. 
<B>ב ז,יא</B> ולמן-היום, אשר ציוויתי שופטים על-עמי ישראל, והניחותי לך, מכל-אויביך; והגיד לך יהוה, כי-בית יעשה-לך יהוה. 
<B>ב ז,יב</B> כי ימלאו ימיך, ושכבת את-אבותיך, והקימותי את-זרעך אחריך, אשר ייצא ממעיך; והכינותי, את-ממלכתו. 
<B>ב ז,יג</B> הוא יבנה-בית, לשמי; וכוננתי את-כיסא ממלכתו, עד-עולם. 
<B>ב ז,יד</B> אני אהיה-לו לאב, והוא יהיה-לי לבן--אשר, בהעוותו, והוכחתיו בשבט אנשים, ובנגעי בני אדם. 
<B>ב ז,טו</B> וחסדי, לא-יסור ממנו, כאשר הסירותי מעם שאול, אשר הסירותי מלפניך. 
<B>ב ז,טז</B> ונאמן ביתך וממלכתך עד-עולם, לפניך:  כיסאך, יהיה נכון עד-עולם. 
<B>ב ז,יז</B> ככול הדברים האלה, וככול החיזיון הזה--כן דיבר נתן, אל-דויד.  {פ}</P>

<P><B>ב ז,יח</B> ויבוא המלך דויד, ויישב לפני יהוה; ויאמר, מי אנוכי אדוניי יהוה ומי ביתי--כי הביאותני, עד-הלום. 
<B>ב ז,יט</B> ותקטן עוד זאת בעיניך אדוניי יהוה, ותדבר גם אל-בית-עבדך למרחוק; וזאת תורת האדם, אדוניי יהוה. 
<B>ב ז,כ</B> ומה-יוסיף דויד עוד, לדבר אליך; ואתה ידעת את-עבדך, אדוניי יהוה. 
<B>ב ז,כא</B> בעבור דברך, וכליבך, עשית, את כל-הגדולה הזאת--להודיע, את-עבדך. 
<B>ב ז,כב</B> על-כן גדלת, יהוה אלוהים:  כי-אין כמוך, ואין אלוהים זולתך, בכול אשר-שמענו, באוזנינו. 
<B>ב ז,כג</B> ומי כעמך כישראל, גוי אחד בארץ--אשר הלכו-אלוהים לפדות-לו לעם ולשום לו שם, ולעשות לכם הגדולה ונוראות לארצך, מפני עמך אשר פדית לך ממצריים, גויים ואלוהיו. 
<B>ב ז,כד</B> ותכונן לך את-עמך ישראל לך, לעם--עד-עולם; ואתה יהוה, היית להם לאלוהים.  {ס}</P>

<P><B>ב ז,כה</B> ועתה, יהוה אלוהים, הדבר אשר דיברת על-עבדך ועל-ביתו, הקם עד-עולם; ועשה, כאשר דיברת. 
<B>ב ז,כו</B> ויגדל שמך עד-עולם, לאמור, יהוה צבאות, אלוהים על-ישראל; ובית עבדך דויד, יהיה נכון לפניך. 
<B>ב ז,כז</B> כי-אתה יהוה צבאות אלוהי ישראל, גלית את-אוזן עבדך לאמור, בית, אבנה-לך; על-כן, מצא עבדך את-ליבו, להתפלל אליך, את-התפילה הזאת. 
<B>ב ז,כח</B> ועתה אדוניי יהוה, אתה-הוא האלוהים, ודבריך, יהיו אמת; ותדבר, אל-עבדך, את-הטובה, הזאת. 
<B>ב ז,כט</B> ועתה, הואל וברך את-בית עבדך, להיות לעולם, לפניך:  כי-אתה אדוניי יהוה, דיברת, ומברכתך, יבורך בית-עבדך לעולם.  {פ}</P>

<P><B>ב ח,א</B> ויהי, אחרי-כן, ויך דויד את-פלשתים, ויכניעם; וייקח דויד את-מתג האמה, מיד פלשתים. 
<B>ב ח,ב</B> ויך את-מואב, וימדדם בחבל השכב אותם ארצה, וימדד שני-חבלים להמית, ומלוא החבל להחיות; ותהי מואב לדויד, לעבדים נושאי מנחה. 
<B>ב ח,ג</B> ויך דויד, את-הדדעזר בן-רחוב מלך צובה, בלכתו, להשיב ידו בנהר-פרת. 
<B>ב ח,ד</B> וילכוד דויד ממנו, אלף ושבע-מאות פרשים, ועשרים אלף, איש רגלי; ויעקר דויד את-כל-הרכב, ויותר ממנו מאה רכב. 
<B>ב ח,ה</B> ותבוא, ארם דמשק, לעזור, להדדעזר מלך צובה; ויך דויד בארם, עשרים-ושניים אלף איש. 
<B>ב ח,ו</B> וישם דויד נציבים, בארם דמשק, ותהי ארם לדויד, לעבדים נושאי מנחה; ויושע יהוה את-דויד, בכול אשר הלך. 
<B>ב ח,ז</B> וייקח דויד, את שלטי הזהב, אשר היו, אל עבדי הדדעזר; ויביאם, ירושלים. 
<B>ב ח,ח</B> ומבטח ומברותיי, ערי הדדעזר:  לקח המלך דויד, נחושת--הרבה מאוד.  {ס}</P>

<P><B>ב ח,ט</B> וישמע, תועי מלך חמת:  כי הכה דויד, את כל-חיל הדדעזר. 
<B>ב ח,י</B> וישלח תועי את-יורם-בנו אל-המלך-דויד לשאול-לו לשלום ולברכו, על אשר נלחם בהדדעזר ויכהו--כי-איש מלחמות תועי, היה הדדעזר; ובידו, היו כלי-כסף וכלי-זהב--וכלי נחושת. 
<B>ב ח,יא</B> גם-אותם, הקדיש המלך דויד ליהוה, עם-הכסף והזהב אשר הקדיש, מכל-הגויים אשר כיבש. 
<B>ב ח,יב</B> מארם וממואב ומבני עמון, ומפלשתים ומעמלק, ומשלל הדדעזר בן-רחוב, מלך צובה. 
<B>ב ח,יג</B> ויעש דויד, שם, בשובו, מהכותו את-ארם בגיא-מלח--שמונה עשר, אלף. 
<B>ב ח,יד</B> וישם באדום נציבים, בכל-אדום שם נציבים, ויהי כל-אדום, עבדים לדויד; ויושע יהוה את-דויד, בכול אשר הלך. 
<B>ב ח,טו</B> וימלוך דויד, על-כל-ישראל; ויהי דויד, עושה משפט וצדקה--לכל-עמו. 
<B>ב ח,טז</B> ויואב בן-צרויה, על-הצבא; ויהושפט בן-אחילוד, מזכיר. 
<B>ב ח,יז</B> וצדוק בן-אחיטוב ואחימלך בן-אביתר, כוהנים; ושריה, סופר. 
<B>ב ח,יח</B> ובניהו, בן-יהוידע, והכרתי, והפלתי; ובני דויד, כוהנים היו.  {ס}</P>

<P><B>ב ט,א</B> ויאמר דויד--הכי יש-עוד, אשר נותר לבית שאול; ואעשה עימו חסד, בעבור יהונתן. 
<B>ב ט,ב</B> ולבית שאול עבד ושמו ציבא, ויקראו-לו אל-דויד; ויאמר המלך אליו האתה ציבא, ויאמר עבדך. 
<B>ב ט,ג</B> ויאמר המלך, האפס עוד איש לבית שאול, ואעשה עימו, חסד אלוהים; ויאמר ציבא אל-המלך, עוד בן ליהונתן נכה רגליים. 
<B>ב ט,ד</B> ויאמר-לו המלך, איפה הוא; ויאמר ציבא, אל-המלך, הנה-הוא בית מכיר בן-עמיאל, בלו דבר. 
<B>ב ט,ה</B> וישלח, המלך דויד; וייקחהו, מבית מכיר בן-עמיאל--מלו דבר. 
<B>ב ט,ו</B> ויבוא מפיבושת בן-יהונתן בן-שאול, אל-דויד, וייפול על-פניו, וישתחו; ויאמר דויד מפיבושת, ויאמר הנה עבדך. 
<B>ב ט,ז</B> ויאמר לו דויד אל-תירא, כי עשה אעשה עימך חסד בעבור יהונתן אביך, והשיבותי לך, את-כל-שדה שאול אביך; ואתה, תאכל לחם על-שולחני--תמיד. 
<B>ב ט,ח</B> וישתחו, ויאמר מה עבדך:  כי פנית, אל-הכלב המת אשר כמוני. 
<B>ב ט,ט</B> ויקרא המלך, אל-ציבא נער שאול--ויאמר אליו:  כול אשר היה לשאול ולכל-ביתו, נתתי לבן-אדוניך. 
<B>ב ט,י</B> ועבדת לו את-האדמה אתה ובניך ועבדיך והבאת, והיה לבן-אדוניך לחם ואכלו, ומפיבושת בן-אדוניך, יאכל תמיד לחם על-שולחני; ולציבא, חמישה עשר בנים--ועשרים עבדים. 
<B>ב ט,יא</B> ויאמר ציבא, אל-המלך, ככול אשר יצווה אדוני המלך את-עבדו, כן יעשה עבדך; ומפיבושת, אוכל על-שולחני, כאחד, מבני המלך. 
<B>ב ט,יב</B> ולמפיבושת בן-קטן, ושמו מיכא; וכול מושב בית-ציבא, עבדים למפיבושת. 
<B>ב ט,יג</B> ומפיבושת, יושב בירושלים, כי על-שולחן המלך תמיד, הוא אוכל; והוא פיסח, שתי רגליו.  {פ}</P>

<P><B>ב י,א</B> ויהי, אחרי-כן, וימת, מלך בני עמון; וימלוך חנון בנו, תחתיו. 
<B>ב י,ב</B> ויאמר דויד אעשה-חסד עם-חנון בן-נחש, כאשר עשה אביו עימדי חסד, וישלח דויד לנחמו ביד-עבדיו, אל-אביו; ויבואו עבדי דויד, ארץ בני עמון. 
<B>ב י,ג</B> ויאמרו שרי בני-עמון אל-חנון אדוניהם, המכבד דויד את-אביך בעיניך--כי-שלח לך, מנחמים; הלוא בעבור חקור את-העיר, ולרגלה ולהופכה, שלח דויד את-עבדיו, אליך. 
<B>ב י,ד</B> וייקח חנון את-עבדי דויד, ויגלח את-חצי זקנם, ויכרות את-מדוויהם בחצי, עד שתותיהם; וישלחם. 
<B>ב י,ה</B> ויגידו לדויד וישלח לקראתם, כי-היו האנשים נכלמים מאוד; ויאמר המלך שבו בירחו, עד-יצמח זקנכם ושבתם. 
<B>ב י,ו</B> ויראו בני עמון, כי נבאשו בדויד; וישלחו בני-עמון וישכרו את-ארם בית-רחוב ואת-ארם צובה, עשרים אלף רגלי, ואת-מלך מעכה אלף איש, ואיש טוב שנים-עשר אלף איש. 
<B>ב י,ז</B> וישמע, דויד; וישלח, את-יואב, ואת כל-הצבא, הגיבורים. 
<B>ב י,ח</B> וייצאו בני עמון, ויערכו מלחמה פתח השער; וארם צובה ורחוב ואיש-טוב ומעכה, לבדם בשדה. 
<B>ב י,ט</B> וירא יואב, כי-הייתה אליו פני המלחמה, מפנים, ומאחור; ויבחר, מכול בחורי ישראל, ויערוך, לקראת ארם. 
<B>ב י,י</B> ואת, יתר העם, נתן, ביד אבשי אחיו; ויערוך, לקראת בני עמון. 
<B>ב י,יא</B> ויאמר, אם-תחזק ארם ממני--והיית לי, לישועה; ואם-בני עמון יחזקו ממך, והלכתי להושיע לך. 
<B>ב י,יב</B> חזק ונתחזק בעד-עמנו, ובעד ערי אלוהינו; ויהוה, יעשה הטוב בעיניו. 
<B>ב י,יג</B> וייגש יואב, והעם אשר עימו, למלחמה, בארם; וינוסו, מפניו. 
<B>ב י,יד</B> ובני עמון ראו, כי-נס ארם, וינוסו מפני אבישי, ויבואו העיר; וישב יואב, מעל בני עמון, ויבוא, ירושלים. 
<B>ב י,טו</B> וירא ארם, כי ניגף לפני ישראל; וייאספו, יחד. 
<B>ב י,טז</B> וישלח הדדעזר, ויוצא את-ארם אשר מעבר הנהר, ויבואו, חילם; ושובך שר-צבא הדדעזר, לפניהם.  {ס}</P>

<P><B>ב י,יז</B> ויוגד לדויד, ויאסוף את-כל-ישראל ויעבור את-הירדן, ויבוא, חלאמה; ויערכו ארם לקראת דויד, ויילחמו עימו. 
<B>ב י,יח</B> וינס ארם, מפני ישראל, ויהרוג דויד מארם שבע מאות רכב, וארבעים אלף פרשים; ואת שובך שר-צבאו הכה, וימת שם. 
<B>ב י,יט</B> ויראו כל-המלכים עבדי הדדעזר, כי ניגפו לפני ישראל, וישלימו את-ישראל, ויעבדום; וייראו ארם, להושיע עוד את-בני עמון.  {פ}</P>

<P><B>ב יא,א</B> ויהי לתשובת השנה לעת צאת המלכים, וישלח דויד את-יואב ואת-עבדיו עימו ואת-כל-ישראל וישחיתו את-בני עמון, ויצורו, על-רבה; ודויד, יושב בירושלים.  {ס}</P>

<P><B>ב יא,ב</B> ויהי לעת הערב, ויקם דויד מעל משכבו ויתהלך על-גג בית-המלך, וירא אישה רוחצת, מעל הגג; והאישה, טובת מראה מאוד. 
<B>ב יא,ג</B> וישלח דויד, וידרוש לאישה; ויאמר, הלוא-זאת בת-שבע בת-אליעם--אשת, אורייה החיתי. 
<B>ב יא,ד</B> וישלח דויד מלאכים וייקחהא, ותבוא אליו וישכב עימה, והיא מתקדשת, מטומאתה; ותשב, אל-ביתה. 
<B>ב יא,ה</B> ותהר, האישה; ותשלח ותגד לדויד, ותאמר הרה אנוכי. 
<B>ב יא,ו</B> וישלח דויד, אל-יואב, שלח אליי, את-אורייה החיתי; וישלח יואב את-אורייה, אל-דויד. 
<B>ב יא,ז</B> ויבוא אורייה, אליו; וישאל דויד, לשלום יואב ולשלום העם, ולשלום, המלחמה. 
<B>ב יא,ח</B> ויאמר דויד לאורייה, רד לביתך ורחץ רגליך; וייצא אורייה מבית המלך, ותצא אחריו משאת המלך. 
<B>ב יא,ט</B> וישכב אורייה, פתח בית המלך, את, כל-עבדי אדוניו; ולא ירד, אל-ביתו. 
<B>ב יא,י</B> ויגידו לדויד לאמור, לא-ירד אורייה אל-ביתו; ויאמר דויד אל-אורייה, הלוא מדרך אתה בא--מדוע, לא-ירדת אל-ביתך. 
<B>ב יא,יא</B> ויאמר אורייה אל-דויד, הארון וישראל ויהודה יושבים בסוכות ואדוני יואב ועבדי אדוני על-פני השדה חונים, ואני אבוא אל-ביתי לאכול ולשתות, ולשכב עם-אשתי; חייך וחי נפשך, אם-אעשה את-הדבר הזה. 
<B>ב יא,יב</B> ויאמר דויד אל-אורייה, שב בזה גם-היום--ומחר אשלחך; ויישב אורייה בירושלים ביום ההוא, וממוחרת. 
<B>ב יא,יג</B> ויקרא-לו דויד, ויאכל לפניו וישת--וישכרהו; וייצא בערב, לשכב במשכבו עם-עבדי אדוניו, ואל-ביתו, לא ירד. 
<B>ב יא,יד</B> ויהי בבוקר, ויכתוב דויד ספר אל-יואב; וישלח, ביד אורייה. 
<B>ב יא,טו</B> ויכתוב בספר, לאמור:  הבו את-אורייה, אל-מול פני המלחמה החזקה, ושבתם מאחריו, וניכה ומת.  {ס}</P>

<P><B>ב יא,טז</B> ויהי, בשמור יואב אל-העיר; וייתן, את-אורייה, אל-המקום אשר ידע, כי אנשי-חיל שם. 
<B>ב יא,יז</B> וייצאו אנשי העיר, ויילחמו את-יואב, וייפול מן-העם, מעבדי דויד; וימת, גם אורייה החיתי. 
<B>ב יא,יח</B> וישלח, יואב; ויגד לדויד, את-כל-דברי המלחמה. 
<B>ב יא,יט</B> ויצו את-המלאך, לאמור:  ככלותך, את כל-דברי המלחמה--לדבר אל-המלך. 
<B>ב יא,כ</B> והיה, אם-תעלה חמת המלך, ואמר לך, מדוע ניגשתם אל-העיר להילחם:  הלוא ידעתם, את אשר-יורו מעל החומה. 
<B>ב יא,כא</B> מי-הכה את-אבימלך בן-ירובשת, הלוא-אישה השליכה עליו פלח רכב מעל החומה וימת בתבץ, למה ניגשתם, אל-החומה; ואמרת--גם עבדך אורייה החיתי, מת. 
<B>ב יא,כב</B> וילך, המלאך; ויבוא ויגד לדויד, את כל-אשר שלחו יואב. 
<B>ב יא,כג</B> ויאמר המלאך, אל-דויד, כי-גברו עלינו האנשים, וייצאו אלינו השדה; ונהיה עליהם, עד-פתח השער. 
<B>ב יא,כד</B> ויורו המורים אל-עבדיך מעל החומה, וימותו מעבדי המלך; וגם, עבדך אורייה החיתי--מת.  {ס}</P>

<P><B>ב יא,כה</B> ויאמר דויד אל-המלאך, כה-תאמר אל-יואב אל-יירע בעיניך את-הדבר הזה--כי-כזו וכזה, תאכל החרב; החזק מלחמתך אל-העיר והורסה, וחזקהו. 
<B>ב יא,כו</B> ותשמע אשת אורייה, כי-מת אורייה אישה; ותספוד, על-בעלה. 
<B>ב יא,כז</B> ויעבור האבל, וישלח דויד ויאספה אל-ביתו ותהי-לו לאישה, ותלד לו, בן; ויירע הדבר אשר-עשה דויד, בעיני יהוה.  {פ}</P>

<P><B>ב יב,א</B> וישלח יהוה את-נתן, אל-דויד; ויבוא אליו, ויאמר לו שני אנשים היו בעיר אחת, אחד עשיר, ואחד רש. 
<B>ב יב,ב</B> לעשיר, היה צאן ובקר--הרבה מאוד. 
<B>ב יב,ג</B> ולרש אין-כול, כי אם-כבשה אחת קטנה אשר קנה, ויחייהא, ותגדל עימו ועם-בניו יחדיו; מפיתו תאכל ומכוסו תשתה, ובחיקו תשכב, ותהי-לו, כבת. 
<B>ב יב,ד</B> ויבוא הלך, לאיש העשיר, ויחמול לקחת מצאנו ומבקרו, לעשות לאורח הבא-לו; וייקח, את-כבשת האיש הרש, ויעשהא, לאיש הבא אליו. 
<B>ב יב,ה</B> וייחר-אף דויד באיש, מאוד; ויאמר, אל-נתן, חי-יהוה, כי בן-מוות האיש העושה זאת. 
<B>ב יב,ו</B> ואת-הכבשה, ישלם ארבעתיים:  עקב, אשר עשה את-הדבר הזה, ועל, אשר לא-חמל.  {ס}</P>

<P><B>ב יב,ז</B> ויאמר נתן אל-דויד, אתה האיש;  {ס}  כה-אמר יהוה אלוהי ישראל, אנוכי משחתיך למלך על-ישראל, ואנוכי הצלתיך, מיד שאול. 
<B>ב יב,ח</B> ואתנה לך את-בית אדוניך, ואת-נשי אדוניך בחיקך, ואתנה לך, את-בית ישראל ויהודה; ואם-מעט--ואוסיפה לך, כהנה וכהנה. 
<B>ב יב,ט</B> מדוע בזית את-דבר יהוה, לעשות הרע בעיניי, את אורייה החיתי הכית בחרב, ואת-אשתו לקחת לך לאישה; ואותו הרגת, בחרב בני עמון. 
<B>ב יב,י</B> ועתה, לא-תסור חרב מביתך--עד-עולם:  עקב, כי בזיתני, ותיקח את-אשת אורייה החיתי, להיות לך לאישה.  {ס}</P>

<P><B>ב יב,יא</B> כה אמר יהוה, הנני מקים עליך רעה מביתך, ולקחתי את-נשיך לעיניך, ונתתי לריעך; ושכב עם-נשיך, לעיני השמש הזאת. 
<B>ב יב,יב</B> כי אתה, עשית בסתר; ואני, אעשה את-הדבר הזה, נגד כל-ישראל, ונגד השמש.  {ס}</P>

<P><B>ב יב,יג</B> ויאמר דויד אל-נתן, חטאתי ליהוה;  {ס}  ויאמר נתן אל-דויד, גם-יהוה העביר חטאתך--לא תמות. 
<B>ב יב,יד</B> אפס, כי-ניאץ ניאצת את-אויבי יהוה, בדבר, הזה; גם, הבן היילוד לך--מות ימות. 
<B>ב יב,טו</B> וילך נתן, אל-ביתו; וייגוף יהוה, את-הילד אשר ילדה אשת-אורייה לדויד--וייאנש. 
<B>ב יב,טז</B> ויבקש דויד את-האלוהים, בעד הנער; ויצם דויד צום, ובא ולן ושכב ארצה. 
<B>ב יב,יז</B> ויקומו זקני ביתו, עליו, להקימו, מן-הארץ; ולא אבה, ולא-ברא איתם לחם. 
<B>ב יב,יח</B> ויהי ביום השביעי, וימת הילד; וייראו עבדי דויד להגיד לו כי-מת הילד, כי אמרו הנה בהיות הילד חי דיברנו אליו ולא-שמע בקולנו, ואיך נאמר אליו מת הילד, ועשה רעה. 
<B>ב יב,יט</B> וירא דויד, כי עבדיו מתלחשים, ויבן דויד, כי מת הילד; ויאמר דויד אל-עבדיו המת הילד, ויאמרו מת. 
<B>ב יב,כ</B> ויקם דויד מהארץ וירחץ ויסך, ויחלף שמלותיו, ויבוא בית-יהוה, וישתחו; ויבוא, אל-ביתו, וישאל, וישימו לו לחם ויאכל. 
<B>ב יב,כא</B> ויאמרו עבדיו אליו, מה-הדבר הזה אשר עשית; בעבור הילד חי, צמת ותבך, וכאשר מת הילד, קמת ותאכל לחם. 
<B>ב יב,כב</B> ויאמר--בעוד הילד חי, צמתי ואבכה:  כי אמרתי מי יודע, וחנני יהוה וחי הילד. 
<B>ב יב,כג</B> ועתה מת, למה זה אני צם--האוכל להשיבו, עוד:  אני הולך אליו, והוא לא-ישוב אליי. 
<B>ב יב,כד</B> וינחם דויד, את בת-שבע אשתו, ויבוא אליה, וישכב עימה; ותלד בן, ותקרא את-שמו שלמה, ויהוה, אהבו. 
<B>ב יב,כה</B> וישלח, ביד נתן הנביא, ויקרא את-שמו, ידידיה--בעבור, יהוה.  {פ}</P>

<P><B>ב יב,כו</B> ויילחם יואב, ברבת בני עמון; וילכוד, את-עיר המלוכה. 
<B>ב יב,כז</B> וישלח יואב מלאכים, אל-דויד; ויאמר נלחמתי ברבה, גם-לכדתי את-עיר המים. 
<B>ב יב,כח</B> ועתה, אסוף את-יתר העם, וחנה על-העיר, ולוכדה:  פן-אלכוד אני את-העיר, ונקרא שמי עליה. 
<B>ב יב,כט</B> ויאסוף דויד את-כל-העם, וילך רבתה; ויילחם בה, וילכדה. 
<B>ב יב,ל</B> וייקח את-עטרת-מלכם מעל ראשו ומשקלה כיכר זהב, ואבן יקרה, ותהי, על-ראש דויד; ושלל העיר הוציא, הרבה מאוד. 
<B>ב יב,לא</B> ואת-העם אשר-בה הוציא, וישם במגרה ובחריצי הברזל ובמגזרות הברזל והעביר אותם במלבן, וכן יעשה, לכול ערי בני-עמון; וישב דויד וכל-העם, ירושלים.  {פ}</P>

<P><B>ב יג,א</B> ויהי אחרי-כן, ולאבשלום בן-דויד אחות יפה--ושמה תמר; ויאהבהא, אמנון בן-דויד. 
<B>ב יג,ב</B> וייצר לאמנון להתחלות, בעבור תמר אחותו--כי בתולה, היא; וייפלא בעיני אמנון, לעשות לה מאומה. 
<B>ב יג,ג</B> ולאמנון ריע, ושמו יונדב, בן-שמעה, אחי דויד; ויונדב, איש חכם מאוד. 
<B>ב יג,ד</B> ויאמר לו, מדוע אתה ככה דל בן-המלך בבוקר בבוקר--הלוא, תגיד לי; ויאמר לו, אמנון, את-תמר אחות אבשלום אחי, אני אוהב. 
<B>ב יג,ה</B> ויאמר לו יהונדב, שכב על-משכבך והתחל; ובא אביך לראותך, ואמרת אליו תבוא נא תמר אחותי ותברני לחם ועשתה לעיניי את-הבריה, למען אשר אראה, ואכלתי מידה. 
<B>ב יג,ו</B> וישכב אמנון, ויתחל; ויבוא המלך לראותו, ויאמר אמנון אל-המלך תבוא-נא תמר אחותי ותלבב לעיניי שתי לביבות, ואברה, מידה. 
<B>ב יג,ז</B> וישלח דויד אל-תמר, הביתה לאמור:  לכי נא, בית אמנון אחיך, ועשי-לו, הבריה. 
<B>ב יג,ח</B> ותלך תמר, בית אמנון אחיה--והוא שוכב; ותיקח את-הבצק ותלש ותלבב לעיניו, ותבשל את-הלביבות. 
<B>ב יג,ט</B> ותיקח את-המשרת ותיצוק לפניו, וימאן לאכול; ויאמר אמנון, הוציאו כל-איש מעליי, וייצאו כל-איש, מעליו. 
<B>ב יג,י</B> ויאמר אמנון אל-תמר, הביאי הבריה החדר, ואברה, מידך; ותיקח תמר, את-הלביבות אשר עשתה, ותבא לאמנון אחיה, החדרה. 
<B>ב יג,יא</B> ותגש אליו, לאכול; ויחזק-בה ויאמר לה, בואי שכבי עימי אחותי. 
<B>ב יג,יב</B> ותאמר לו, אל-אחי אל-תענני--כי לא-ייעשה כן, בישראל:  אל-תעשה, את-הנבלה הזאת. 
<B>ב יג,יג</B> ואני, אנה אוליך את-חרפתי, ואתה תהיה כאחד הנבלים, בישראל; ועתה דבר-נא אל-המלך, כי לא ימנעני ממך. 
<B>ב יג,יד</B> ולא אבה, לשמוע בקולה; ויחזק ממנה ויענהא, וישכב אותה. 
<B>ב יג,טו</B> וישנאהא אמנון, שנאה גדולה מאוד--כי גדולה השנאה אשר שנאה, מאהבה אשר אהבה; ויאמר-לה אמנון, קומי לכי. 
<B>ב יג,טז</B> ותאמר לו, אל-אודות הרעה הגדולה הזאת, מאחרת אשר-עשית עימי, לשלחני; ולא אבה, לשמוע לה. 
<B>ב יג,יז</B> ויקרא, את-נערו משרתו, ויאמר, שלחו-נא את-זאת מעליי החוצה; ונעול הדלת, אחריה. 
<B>ב יג,יח</B> ועליה כתונת פסים, כי כן תלבשנה בנות-המלך הבתולות מעילים; ויוצא אותה משרתו החוץ, ונעל הדלת אחריה. 
<B>ב יג,יט</B> ותיקח תמר אפר על-ראשה, וכתונת הפסים אשר עליה קרעה; ותשם ידה על-ראשה, ותלך הלוך וזעקה. 
<B>ב יג,כ</B> ויאמר אליה אבשלום אחיה, האמינון אחיך היה עימך, ועתה אחותי החרישי אחיך הוא, אל-תשיתי את-ליבך לדבר הזה; ותשב תמר ושוממה, בית אבשלום אחיה. 
<B>ב יג,כא</B> והמלך דויד--שמע, את כל-הדברים האלה; וייחר לו, מאוד. 
<B>ב יג,כב</B> ולא-דיבר אבשלום עם-אמנון, למרע ועד-טוב:  כי-שנא אבשלום, את-אמנון, על-דבר אשר עינה, את תמר אחותו.  {פ}</P>

<P><B>ב יג,כג</B> ויהי, לשנתיים ימים, ויהיו גוזזים לאבשלום, בבעל חצור אשר עם-אפריים; ויקרא אבשלום, לכל-בני המלך. 
<B>ב יג,כד</B> ויבוא אבשלום, אל-המלך, ויאמר, הנה-נא גוזזים לעבדך; ילך-נא המלך ועבדיו, עם-עבדך. 
<B>ב יג,כה</B> ויאמר המלך אל-אבשלום, אל-בני אל-נא נלך כולנו, ולא נכבד, עליך; ויפרוץ-בו ולא-אבה ללכת, ויברכהו. 
<B>ב יג,כו</B> ויאמר, אבשלום, ולא, ילך-נא איתנו אמנון אחי; ויאמר לו המלך, למה ילך עימך. 
<B>ב יג,כז</B> ויפרוץ-בו, אבשלום; וישלח איתו את-אמנון, ואת כל-בני המלך.  {ס}</P>

<P><B>ב יג,כח</B> ויצו אבשלום את-נעריו לאמור, ראו נא כטוב לב-אמנון ביין ואמרתי אליכם הכו את-אמנון והמיתם אותו--אל-תיראו:  הלוא, כי אנוכי ציוויתי אתכם--חזקו, והיו לבני-חיל. 
<B>ב יג,כט</B> ויעשו נערי אבשלום, לאמנון, כאשר ציווה, אבשלום; ויקומו כל-בני המלך, וירכבו איש על-פרדו--וינוסו. 
<B>ב יג,ל</B> ויהי, המה בדרך, והשמועה באה, אל-דויד לאמור:  הכה אבשלום את-כל-בני המלך, ולא-נותר מהם אחד.  {פ}</P>

<P><B>ב יג,לא</B> ויקם המלך ויקרע את-בגדיו, וישכב ארצה; וכל-עבדיו ניצבים, קרועי בגדים.  {ס}</P>

<P><B>ב יג,לב</B> ויען יונדב בן-שמעה אחי-דויד ויאמר, אל-יאמר אדוני את כל-הנערים בני-המלך המיתו--כי-אמנון לבדו, מת:  כי-על-פי אבשלום, הייתה שומה, מיום ענותו, את תמר אחותו. 
<B>ב יג,לג</B> ועתה אל-ישם אדוני המלך אל-ליבו, דבר לאמור, כל-בני המלך, מתו:  כי-אמנון לבדו, מת.  {פ}</P>

<P><B>ב יג,לד</B> ויברח, אבשלום; ויישא הנער הצופה, את-עיניו, וירא והנה עם-רב הולכים מדרך אחריו, מצד ההר. 
<B>ב יג,לה</B> ויאמר יונדב אל-המלך, הנה בני-המלך באו:  כדבר עבדך, כן היה. 
<B>ב יג,לו</B> ויהי ככלותו לדבר, והנה בני-המלך באו, וישאו קולם, ויבכו; וגם-המלך, וכל-עבדיו, בכו, בכי גדול מאוד. 
<B>ב יג,לז</B> ואבשלום ברח, וילך אל-תלמיי בן-עמיהוד מלך גשור; ויתאבל על-בנו, כל-הימים. 
<B>ב יג,לח</B> ואבשלום ברח, וילך גשור; ויהי-שם, שלוש שנים. 
<B>ב יג,לט</B> ותכל דויד המלך, לצאת אל-אבשלום:  כי-ניחם על-אמנון, כי-מת.  {ס}</P>

<P><B>ב יד,א</B> ויידע, יואב בן-צרויה:  כי-לב המלך, על-אבשלום. 
<B>ב יד,ב</B> וישלח יואב תקועה, וייקח משם אישה חכמה; ויאמר אליה התאבלי-נא ולבשי-נא בגדי-אבל, ואל-תסוכי שמן, והיית, כאישה זה ימים רבים מתאבלת על-מת. 
<B>ב יד,ג</B> ובאת, אל-המלך, ודיברת אליו, כדבר הזה; וישם יואב את-הדברים, בפיה. 
<B>ב יד,ד</B> ותאמר האישה התקועית, אל-המלך, ותיפול על-אפיה ארצה, ותשתחו; ותאמר, הושיעה המלך.  {ס}</P>

<P><B>ב יד,ה</B> ויאמר-לה המלך, מה-לך; ותאמר, אבל אישה-אלמנה אני--וימת אישי. 
<B>ב יד,ו</B> ולשפחתך, שני בנים, ויינצו שניהם בשדה, ואין מציל ביניהם; ויכו האחד את-האחד, וימת אותו. 
<B>ב יד,ז</B> והנה קמה כל-המשפחה על-שפחתך, ויאמרו תני את-מכה אחיו ונמיתהו בנפש אחיו אשר הרג, ונשמידה, גם את-היורש; וכיבו, את-גחלתי אשר נשארה, לבלתי שים-לאישי שם ושארית, על-פני האדמה.  {פ}</P>

<P><B>ב יד,ח</B> ויאמר המלך אל-האישה, לכי לביתך; ואני, אצווה עלייך. 
<B>ב יד,ט</B> ותאמר האישה התקועית, אל-המלך, עליי אדוני המלך העוון, ועל-בית אבי; והמלך וכיסאו, נקי.  {ס}</P>

<P><B>ב יד,י</B> ויאמר, המלך:  המדבר אלייך והבאתו אליי, ולא-יוסיף עוד לגעת בך. 
<B>ב יד,יא</B> ותאמר יזכור-נא המלך את-יהוה אלוהיך, מהרבת גואל הדם לשחת, ולא ישמידו, את-בני; ויאמר, חי-יהוה, אם-ייפול משערת בנך, ארצה. 
<B>ב יד,יב</B> ותאמר, האישה, תדבר-נא שפחתך אל-אדוני המלך, דבר; ויאמר, דברי.  {ס}</P>

<P><B>ב יד,יג</B> ותאמר, האישה, ולמה חשבת כזאת, על-עם אלוהים; ומידבר המלך הדבר הזה, כאשם, לבלתי השיב המלך, את-נידחו. 
<B>ב יד,יד</B> כי-מות נמות--וכמים הניגרים ארצה, אשר לא ייאספו; ולא-יישא אלוהים, נפש, וחשב מחשבות, לבלתי יידח ממנו נידח. 
<B>ב יד,טו</B> ועתה אשר-באתי לדבר אל-המלך אדוני, את-הדבר הזה--כי ייראוני, העם; ותאמר שפחתך אדברה-נא אל-המלך, אוליי יעשה המלך את-דבר אמתו. 
<B>ב יד,טז</B> כי ישמע המלך, להציל את-אמתו מכף האיש, להשמיד אותי ואת-בני יחד, מנחלת אלוהים. 
<B>ב יד,יז</B> ותאמר, שפחתך, יהיה-נא דבר-אדוני המלך, למנוחה:  כי כמלאך האלוהים, כן אדוני המלך לשמוע הטוב והרע, ויהוה אלוהיך, יהי עימך.  {פ}</P>

<P><B>ב יד,יח</B> ויען המלך, ויאמר אל-האישה, אל-נא תכחדי ממני דבר, אשר אנוכי שואל אותך; ותאמר, האישה, ידבר-נא, אדוני המלך. 
<B>ב יד,יט</B> ויאמר המלך, היד יואב איתך בכל-זאת; ותען האישה ותאמר חי-נפשך אדוני המלך אם-איש להימין ולהשמיל, מכול אשר-דיבר אדוני המלך--כי-עבדך יואב הוא ציווני, והוא שם בפי שפחתך את כל-הדברים האלה. 
<B>ב יד,כ</B> לבעבור סבב את-פני הדבר, עשה עבדך יואב את-הדבר הזה; ואדוני חכם, כחכמת מלאך האלוהים, לדעת, את-כל-אשר בארץ.  {ס}</P>

<P><B>ב יד,כא</B> ויאמר המלך אל-יואב, הנה-נא עשיתי את-הדבר הזה; ולך השב את-הנער, את-אבשלום. 
<B>ב יד,כב</B> וייפול יואב אל-פניו ארצה וישתחו, ויברך את-המלך; ויאמר יואב היום ידע עבדך כי-מצאתי חן בעיניך, אדוני המלך, אשר-עשה המלך, את-דבר עבדך. 
<B>ב יד,כג</B> ויקם יואב, וילך גשורה; ויבא את-אבשלום, ירושלים.  {ס}</P>

<P><B>ב יד,כד</B> ויאמר המלך ייסוב אל-ביתו, ופניי לא יראה; וייסוב אבשלום אל-ביתו, ופני המלך לא ראה.  {ס}</P>

<P><B>ב יד,כה</B> וכאבשלום, לא-היה איש-יפה בכל-ישראל--להלל מאוד:  מכף רגלו ועד קודקודו, לא-היה בו מום. 
<B>ב יד,כו</B> ובגלחו, את-ראשו, והיה מקץ ימים לימים אשר יגלח, כי-כבד עליו וגילחו; ושקל את-שיער ראשו, מאתיים שקלים באבן המלך. 
<B>ב יד,כז</B> וייוולדו לאבשלום שלושה בנים, ובת אחת ושמה תמר; היא הייתה, אישה יפת מראה.  {פ}</P>

<P><B>ב יד,כח</B> ויישב אבשלום בירושלים, שנתיים ימים; ופני המלך, לא ראה. 
<B>ב יד,כט</B> וישלח אבשלום אל-יואב, לשלוח אותו אל-המלך, ולא אבה, לבוא אליו; וישלח עוד שנית, ולא אבה לבוא. 
<B>ב יד,ל</B> ויאמר אל-עבדיו ראו חלקת יואב אל-ידי, ולו-שם שעורים--לכו, והציתוה באש; ויציתו עבדי אבשלום, את-החלקה--באש.  {פ}</P>

<P><B>ב יד,לא</B> ויקם יואב, ויבוא אל-אבשלום הביתה; ויאמר אליו, למה הציתו עבדיך את-החלקה אשר-לי באש. 
<B>ב יד,לב</B> ויאמר אבשלום אל-יואב הנה שלחתי אליך לאמור בוא הנה ואשלחה אותך אל-המלך לאמור, למה באתי מגשור--טוב לי, עוד אני-שם; ועתה, אראה פני המלך, ואם-יש-בי עוון, והמיתני. 
<B>ב יד,לג</B> ויבוא יואב אל-המלך, ויגד-לו, ויקרא אל-אבשלום ויבוא אל-המלך, וישתחו לו על-אפיו ארצה לפני המלך; ויישק המלך, לאבשלום.  {ס}</P>

<P><B>ב טו,א</B> ויהי, מאחרי כן, ויעש לו אבשלום, מרכבה וסוסים; וחמישים איש, רצים לפניו. 
<B>ב טו,ב</B> והשכים, אבשלום, ועמד, על-יד דרך השער; ויהי כל-האיש אשר-יהיה-לו-ריב לבוא אל-המלך למשפט, ויקרא אבשלום אליו ויאמר אי-מזה עיר אתה, ויאמר, מאחד שבטי-ישראל עבדך. 
<B>ב טו,ג</B> ויאמר אליו אבשלום, ראה דבריך טובים ונכוחים; ושומע אין-לך, מאת המלך. 
<B>ב טו,ד</B> ויאמר, אבשלום, מי-ישימני שופט, בארץ; ועליי, יבוא כל-איש אשר-יהיה-לו-ריב ומשפט--והצדקתיו. 
<B>ב טו,ה</B> והיה, בקרוב-איש, להשתחוות, לו; ושלח את-ידו והחזיק לו, ונשק לו. 
<B>ב טו,ו</B> ויעש אבשלום כדבר הזה, לכל-ישראל, אשר-יבואו למשפט, אל-המלך; ויגנב, אבשלום, את-לב, אנשי ישראל.  {פ}</P>

<P><B>ב טו,ז</B> ויהי, מקץ ארבעים שנה; ויאמר אבשלום, אל-המלך, אלכה נא ואשלם את-נדרי אשר-נדרתי ליהוה, בחברון. 
<B>ב טו,ח</B> כי-נדר נדר עבדך, בשבתי בגשור בארם לאמור:  אם-ישוב ישיבני יהוה ירושלים, ועבדתי את-יהוה. 
<B>ב טו,ט</B> ויאמר-לו המלך, לך בשלום; ויקם, וילך חברונה.  {פ}</P>

<P><B>ב טו,י</B> וישלח אבשלום מרגלים, בכל-שבטי ישראל לאמור:  כשומעכם, את-קול השופר, ואמרתם, מלך אבשלום בחברון. 
<B>ב טו,יא</B> ואת-אבשלום, הלכו מאתיים איש מירושלים, קרואים, והולכים לתומם; ולא ידעו, כל-דבר. 
<B>ב טו,יב</B> וישלח אבשלום את-אחיתופל הגילוני יועץ דויד, מעירו מגילה, בזובחו, את-הזבחים; ויהי הקשר אמיץ, והעם הולך ורב את-אבשלום. 
<B>ב טו,יג</B> ויבוא, המגיד, אל-דויד, לאמור:  היה לב-איש ישראל, אחרי אבשלום. 
<B>ב טו,יד</B> ויאמר דויד לכל-עבדיו אשר-איתו בירושלים, קומו ונברחה--כי לא-תהיה-לנו פליטה, מפני אבשלום; מהרו ללכת, פן-ימהר והשיגנו והדיח עלינו את-הרעה, והכה העיר, לפי-חרב. 
<B>ב טו,טו</B> ויאמרו עבדי-המלך, אל-המלך:  ככול אשר-יבחר אדוני המלך, הנה עבדיך. 
<B>ב טו,טז</B> וייצא המלך וכל-ביתו, ברגליו; ויעזוב המלך, את עשר נשים פילגשים--לשמור הבית. 
<B>ב טו,יז</B> וייצא המלך וכל-העם, ברגליו; ויעמדו, בית המרחק. 
<B>ב טו,יח</B> וכל-עבדיו עוברים על-ידו, וכל-הכרתי וכל-הפלתי; וכל-הגיתים שש-מאות איש, אשר-באו ברגלו מגת, עוברים, על-פני המלך.  {ס}</P>

<P><B>ב טו,יט</B> ויאמר המלך אל-איתיי הגיתי, למה תלך גם-אתה איתנו; שוב ושב עם-המלך כי-נוכרי אתה, וגם-גולה אתה למקומך. 
<B>ב טו,כ</B> תמול בואך, והיום אניעך עימנו ללכת, ואני הולך, על אשר-אני הולך; שוב והשב את-אחיך עימך, חסד ואמת. 
<B>ב טו,כא</B> ויען איתיי את-המלך, ויאמר:  חי-יהוה, וחי אדוני המלך, כי במקום אשר יהיה-שם אדוני המלך אם-למוות אם-לחיים, כי-שם יהיה עבדך. 
<B>ב טו,כב</B> ויאמר דויד אל-איתיי, לך ועבור; ויעבור איתיי הגיתי, וכל-אנשיו, וכל-הטף, אשר איתו. 
<B>ב טו,כג</B> וכל-הארץ, בוכים קול גדול, וכל-העם, עוברים; והמלך, עובר בנחל קדרון, וכל-העם עוברים, על-פני-דרך את-המדבר. 
<B>ב טו,כד</B> והנה גם-צדוק וכל-הלויים איתו, נושאים את-ארון ברית האלוהים, ויציקו את-ארון האלוהים, ויעל אביתר--עד-תום כל-העם, לעבור מן-העיר.  {ס}</P>

<P><B>ב טו,כה</B> ויאמר המלך לצדוק, השב את-ארון האלוהים העיר:  אם-אמצא חן, בעיני יהוה--והשיבני, והראני אותו ואת-נווהו. 
<B>ב טו,כו</B> ואם כה יאמר, לא חפצתי בך:  הנני--יעשה-לי, כאשר טוב בעיניו.  {ס}</P>

<P><B>ב טו,כז</B> ויאמר המלך, אל-צדוק הכוהן, הרואה אתה, שובה העיר בשלום; ואחימעץ בנך ויהונתן בן-אביתר, שני בניכם--איתכם. 
<B>ב טו,כח</B> ראו אנוכי מתמהמה, בערבות המדבר--עד בוא דבר מעימכם, להגיד לי. 
<B>ב טו,כט</B> וישב צדוק ואביתר את-ארון האלוהים, ירושלים; ויישבו, שם. 
<B>ב טו,ל</B> ודויד עולה במעלה הזיתים עולה ובוכה, וראש לו חפוי, והוא, הולך יחף; וכל-העם אשר-איתו, חפו איש ראשו, ועלו עלה, ובכה. 
<B>ב טו,לא</B> ודויד הגיד לאמור, אחיתופל בקושרים עם-אבשלום; ויאמר דויד, סכל-נא את-עצת אחיתופל יהוה. 
<B>ב טו,לב</B> ויהי דויד בא עד-הראש, אשר-ישתחווה שם לאלוהים; והנה לקראתו, חושיי הארכי, קרוע כותונתו, ואדמה על-ראשו. 
<B>ב טו,לג</B> ויאמר לו, דויד:  אם עברת איתי, והיית עליי למשא. 
<B>ב טו,לד</B> ואם-העיר תשוב, ואמרת לאבשלום עבדך אני המלך אהיה--עבד אביך ואני מאז, ועתה ואני עבדך; והפרת לי, את עצת אחיתופל. 
<B>ב טו,לה</B> והלוא עימך שם, צדוק ואביתר הכוהנים; והיה, כל-הדבר אשר תשמע מבית המלך--תגיד, לצדוק ולאביתר הכוהנים. 
<B>ב טו,לו</B> הנה-שם עימם, שני בניהם--אחימעץ לצדוק, ויהונתן לאביתר; ושלחתם בידם אליי, כל-דבר אשר תשמעו. 
<B>ב טו,לז</B> ויבוא חושיי ריעה דויד, העיר; ואבשלום, יבוא ירושלים.  {ס}</P>

<P><B>ב טז,א</B> ודויד, עבר מעט מהראש, והנה ציבא נער מפיבושת, לקראתו; וצמד חמורים חבושים, ועליהם מאתיים לחם ומאה צימוקים ומאה קיץ--ונבל יין. 
<B>ב טז,ב</B> ויאמר המלך אל-ציבא, מה-אלה לך; ויאמר ציבא החמורים לבית-המלך לרכוב, והלחם והקיץ לאכול הנערים, והיין, לשתות היעף במדבר. 
<B>ב טז,ג</B> ויאמר המלך, ואיה בן-אדוניך; ויאמר ציבא אל-המלך, הנה יושב בירושלים--כי אמר, היום ישיבו לי בית ישראל את ממלכות אבי. 
<B>ב טז,ד</B> ויאמר המלך, לציבא, הנה לך, כול אשר למפיבושת; ויאמר ציבא השתחוויתי, אמצא-חן בעיניך אדוני המלך. 
<B>ב טז,ה</B> ובא המלך דויד, עד-בחורים; והנה משם איש יוצא ממשפחת בית-שאול, ושמו שמעי בן-גרא, יוצא יצוא, ומקלל. 
<B>ב טז,ו</B> ויסקל באבנים את-דויד, ואת-כל-עבדי המלך דויד; וכל-העם, וכל-הגיבורים, מימינו, ומשמאלו. 
<B>ב טז,ז</B> וכה-אמר שמעי, בקללו; צא צא איש הדמים, ואיש הבלייעל. 
<B>ב טז,ח</B> השיב עליך יהוה כול דמי בית-שאול, אשר מלכת תחתיו, וייתן יהוה את-המלוכה, ביד אבשלום בנך; והנך, ברעתך, כי איש דמים, אתה. 
<B>ב טז,ט</B> ויאמר אבישי בן-צרויה, אל-המלך, למה יקלל הכלב המת הזה, את-אדוני המלך; אעברה-נא, ואסירה את-ראשו.  {ס}</P>

<P><B>ב טז,י</B> ויאמר המלך, מה-לי ולכם בני צרויה; כה יקלל, כי יהוה אמר לו קלל את-דויד, ומי יאמר, מדוע עשית כן.  {ס}</P>

<P><B>ב טז,יא</B> ויאמר דויד אל-אבישי ואל-כל-עבדיו, הנה בני אשר-יצא ממעיי מבקש את-נפשי; ואף כי-עתה בן-הימיני, הניחו לו ויקלל--כי אמר-לו, יהוה. 
<B>ב טז,יב</B> אוליי יראה יהוה, בעיני; והשיב יהוה לי טובה, תחת קללתו היום הזה. 
<B>ב טז,יג</B> וילך דויד ואנשיו, בדרך;  {ס}  ושמעי הולך בצלע ההר לעומתו, הלוך ויקלל, ויסקל באבנים לעומתו, ועיפר בעפר.  {פ}</P>

<P><B>ב טז,יד</B> ויבוא המלך וכל-העם אשר-איתו, עייפים; ויינפש, שם. 
<B>ב טז,טו</B> ואבשלום, וכל-העם איש ישראל, באו, ירושלים; ואחיתופל, איתו. 
<B>ב טז,טז</B> ויהי, כאשר-בא חושיי הארכי ריעה דויד--אל-אבשלום; ויאמר חושיי אל-אבשלום, יחי המלך יחי המלך. 
<B>ב טז,יז</B> ויאמר אבשלום אל-חושיי, זה חסדך את-ריעך; למה לא-הלכת, את-ריעך. 
<B>ב טז,יח</B> ויאמר חושיי, אל-אבשלום, לא, כי אשר בחר יהוה והעם הזה וכל-איש ישראל--לו אהיה, ואיתו אשב. 
<B>ב טז,יט</B> והשנית, למי אני אעבוד--הלוא, לפני בנו:  כאשר עבדתי לפני אביך, כן אהיה לפניך.  {פ}</P>

<P><B>ב טז,כ</B> ויאמר אבשלום, אל-אחיתופל:  הבו לכם עצה, מה-נעשה. 
<B>ב טז,כא</B> ויאמר אחיתופל, אל-אבשלום, בוא אל-פילגשי אביך, אשר הניח לשמור הבית; ושמע כל-ישראל, כי-נבאשת את-אביך, וחזקו, ידי כל-אשר איתך. 
<B>ב טז,כב</B> ויטו לאבשלום האוהל, על-הגג; ויבוא אבשלום אל-פילגשי אביו, לעיני כל-ישראל. 
<B>ב טז,כג</B> ועצת אחיתופל, אשר יעץ בימים ההם, כאשר ישאל-איש, בדבר האלוהים; כן כל-עצת אחיתופל, גם-לדויד גם לאבשלום.  {ס}</P>

<P><B>ב יז,א</B> ויאמר אחיתופל, אל-אבשלום:  אבחרה נא, שנים-עשר אלף איש, ואקומה וארדפה אחרי-דויד, הלילה. 
<B>ב יז,ב</B> ואבוא עליו, והוא יגע ורפה ידיים, והחרדתי אותו, ונס כל-העם אשר-איתו; והכיתי את-המלך, לבדו. 
<B>ב יז,ג</B> ואשיבה כל-העם, אליך:  כשוב הכול--האיש אשר אתה מבקש, כל-העם יהיה שלום. 
<B>ב יז,ד</B> ויישר הדבר, בעיני אבשלום, ובעיני, כל-זקני ישראל.  {ס}</P>

<P><B>ב יז,ה</B> ויאמר, אבשלום, קרא נא, גם לחושיי הארכי; ונשמעה מה-בפיו, גם-הוא. 
<B>ב יז,ו</B> ויבוא חושיי, אל-אבשלום, ויאמר אבשלום אליו לאמור כדבר הזה דיבר אחיתופל, הנעשה את-דברו; אם-אין, אתה דבר.  {ס}</P>

<P><B>ב יז,ז</B> ויאמר חושיי, אל-אבשלום:  לא-טובה העצה אשר-יעץ אחיתופל, בפעם הזאת. 
<B>ב יז,ח</B> ויאמר חושיי, אתה ידעת את-אביך ואת-אנשיו כי גיבורים המה ומרי נפש המה, כדוב שכול, בשדה; ואביך איש מלחמה, ולא ילין את-העם. 
<B>ב יז,ט</B> הנה עתה הוא-נחבא באחת הפחתים, או באחד המקומות; והיה, כנפול בהם בתחילה, ושמע השומע ואמר, הייתה מגפה בעם אשר אחרי אבשלום. 
<B>ב יז,י</B> והוא גם-בן-חיל, אשר ליבו כלב האריה--הימס יימס:  כי-יודע כל-ישראל כי-גיבור אביך, ובני-חיל אשר איתו. 
<B>ב יז,יא</B> כי יעצתי, היאסוף ייאסף עליך כל-ישראל מדן ועד-באר שבע, כחול אשר-על-הים, לרוב; ופניך הולכים, בקרב. 
<B>ב יז,יב</B> ובאנו אליו, באחד המקומות אשר נמצא שם, ונחנו עליו, כאשר ייפול הטל על-האדמה; ולא-נותר בו ובכל-האנשים אשר-איתו, גם-אחד. 
<B>ב יז,יג</B> ואם-אל-עיר, ייאסף--והשיאו כל-ישראל אל-העיר ההיא, חבלים; וסחבנו אותו עד-הנחל, עד אשר-לא-נמצא שם גם-צרור.  {פ}</P>

<P><B>ב יז,יד</B> ויאמר אבשלום, וכל-איש ישראל, טובה עצת חושיי הארכי, מעצת אחיתופל;  {ס}  ויהוה ציווה, להפר את-עצת אחיתופל הטובה, לבעבור הביא יהוה אל-אבשלום, את-הרעה.  {ס}</P>

<P><B>ב יז,טו</B> ויאמר חושיי, אל-צדוק ואל-אביתר הכוהנים, כזאת וכזאת יעץ אחיתופל את-אבשלום, ואת זקני ישראל; וכזאת וכזאת, יעצתי אני. 
<B>ב יז,טז</B> ועתה שלחו מהרה והגידו לדויד לאמור, אל-תלן הלילה בערבות המדבר, וגם, עבור תעבור--פן יבולע למלך, ולכל-העם אשר איתו. 
<B>ב יז,יז</B> ויהונתן ואחימעץ עומדים בעין-רוגל, והלכה השפחה והגידה להם, והם ילכו, והגידו למלך דויד:  כי לא יוכלו להיראות, לבוא העירה. 
<B>ב יז,יח</B> וירא אותם נער, ויגד לאבשלום; וילכו שניהם מהרה ויבואו אל-בית-איש בבחורים, ולו באר בחצרו--ויירדו שם. 
<B>ב יז,יט</B> ותיקח האישה, ותפרוש את-המסך על-פני הבאר, ותשטח עליו, הריפות; ולא נודע, דבר. 
<B>ב יז,כ</B> ויבואו עבדי אבשלום אל-האישה הביתה, ויאמרו איה אחימעץ ויהונתן, ותאמר להם האישה, עברו מיכל המים; ויבקשו ולא מצאו, וישובו ירושלים.  {ס}</P>

<P><B>ב יז,כא</B> ויהי אחרי לכתם, ויעלו מהבאר, וילכו, ויגידו למלך דויד; ויאמרו אל-דויד, קומו ועברו מהרה את-המים--כי-ככה יעץ עליכם, אחיתופל. 
<B>ב יז,כב</B> ויקם דויד, וכל-העם אשר איתו, ויעברו, את-הירדן:  עד-אור הבוקר, עד-אחד לא נעדר, אשר לא-עבר, את-הירדן. 
<B>ב יז,כג</B> ואחיתופל ראה, כי לא נעשתה עצתו, ויחבוש את-החמור ויקם וילך אל-ביתו אל-עירו, ויצו אל-ביתו וייחנק; וימת, וייקבר בקבר אביו.  {ס}</P>

<P><B>ב יז,כד</B> ודויד, בא מחניימה; ואבשלום, עבר את-הירדן--הוא, וכל-איש ישראל עימו. 
<B>ב יז,כה</B> ואת-עמשא, שם אבשלום תחת יואב--על-הצבא; ועמשא בן-איש, ושמו יתרא הישראלי, אשר-בא אל-אביגל בת-נחש, אחות צרויה אם יואב. 
<B>ב יז,כו</B> וייחן ישראל ואבשלום, ארץ הגלעד.  {ס}</P>

<P><B>ב יז,כז</B> ויהי, כבוא דויד מחניימה; ושובי בן-נחש מרבת בני-עמון, ומכיר בן-עמיאל מלו דבר, וברזלי הגלעדי, מרוגלים. 
<B>ב יז,כח</B> משכב וספות וכלי יוצר, וחיטים ושעורים וקמח וקלי, ופול ועדשים, וקלי. 
<B>ב יז,כט</B> ודבש וחמאה, וצאן ושפות בקר, הגישו לדויד ולעם אשר-איתו, לאכול:  כי אמרו--העם רעב ועייף וצמא, במדבר.  {ס}</P>

<P><B>ב יח,א</B> ויפקוד דויד, את-העם אשר איתו; וישם עליהם, שרי אלפים ושרי מאות. 
<B>ב יח,ב</B> וישלח דויד את-העם, השלישית ביד-יואב והשלישית ביד אבישי בן-צרויה אחי יואב, והשלישית, ביד איתיי הגיתי;  {ס}  ויאמר המלך אל-העם, יצוא אצא גם-אני עימכם. 
<B>ב יח,ג</B> ויאמר העם לא תצא, כי אם-נוס ננוס לא-ישימו אלינו לב ואם-ימותו חציינו לא-ישימו אלינו לב--כי-עתה כמונו, עשרה אלפים; ועתה טוב, כי-תהיה-לנו מעיר לעזור.  {ס}</P>

<P><B>ב יח,ד</B> ויאמר אליהם המלך, אשר-ייטב בעיניכם אעשה; ויעמוד המלך, אל-יד השער, וכל-העם יצאו, למאות ולאלפים. 
<B>ב יח,ה</B> ויצו המלך את-יואב ואת-אבישי ואת-איתיי, לאמור, לאט-לי, לנער לאבשלום; וכל-העם שמעו, בצוות המלך את-כל-השרים--על-דבר אבשלום. 
<B>ב יח,ו</B> וייצא העם השדה, לקראת ישראל; ותהי המלחמה, ביער אפריים. 
<B>ב יח,ז</B> ויינגפו שם עם ישראל, לפני עבדי דויד; ותהי-שם המגפה גדולה, ביום ההוא--עשרים אלף. 
<B>ב יח,ח</B> ותהי-שם המלחמה נפוצת, על-פני כל-הארץ; וירב היער לאכול בעם, מאשר אכלה החרב ביום ההוא. 
<B>ב יח,ט</B> וייקרא, אבשלום, לפני, עבדי דויד; ואבשלום רוכב על-הפרד, ויבוא הפרד תחת שובך האלה הגדולה ויחזק ראשו באלה ויותן בין השמיים ובין הארץ, והפרד אשר-תחתיו, עבר. 
<B>ב יח,י</B> וירא איש אחד, ויגד ליואב; ויאמר, הנה ראיתי את-אבשלום, תלוי, באלה. 
<B>ב יח,יא</B> ויאמר יואב, לאיש המגיד לו, והנה ראית, ומדוע לא-הכיתו שם ארצה; ועליי, לתת לך עשרה כסף, וחגורה, אחת. 
<B>ב יח,יב</B> ויאמר האיש, אל-יואב, ולו אנוכי שוקל על-כפיי אלף כסף, לא-אשלח ידי אל-בן-המלך:  כי באוזנינו ציווה המלך, אותך ואת-אבישי ואת-איתיי לאמור, שמרו-מי, בנער באבשלום. 
<B>ב יח,יג</B> או-עשיתי בנפשי שקר, וכל-דבר לא-ייכחד מן-המלך; ואתה, תתייצב מנגד. 
<B>ב יח,יד</B> ויאמר יואב, לא-כן אוחילה לפניך; וייקח שלושה שבטים בכפו, ויתקעם בלב אבשלום--עודנו חי, בלב האלה. 
<B>ב יח,טו</B> ויסובו עשרה נערים, נושאי כלי יואב; ויכו את-אבשלום, וימיתוהו. 
<B>ב יח,טז</B> ויתקע יואב, בשופר, וישב העם, מרדוף אחרי ישראל:  כי-חשך יואב, את-העם. 
<B>ב יח,יז</B> ויקחו את-אבשלום, וישליכו אותו ביער אל-הפחת הגדול, ויציבו עליו גל-אבנים, גדול מאוד; וכל-ישראל--נסו, איש לאוהליו. 
<B>ב יח,יח</B> ואבשלום לקח, ויצב-לו בחייו את-מצבת אשר בעמק-המלך--כי אמר אין-לי בן, בעבור הזכיר שמי; ויקרא למצבת, על-שמו, וייקרא לה יד אבשלום, עד היום הזה.  {ס}</P>

<P><B>ב יח,יט</B> ואחימעץ בן-צדוק, אמר, ארוצה נא, ואבשרה את-המלך:  כי-שפטו יהוה, מיד אויביו. 
<B>ב יח,כ</B> ויאמר לו יואב, לא איש בשורה אתה היום הזה, ובישרת, ביום אחר; והיום הזה לא תבשר, כי-על-כן בן-המלך מת. 
<B>ב יח,כא</B> ויאמר יואב לכושי, לך הגד למלך אשר ראית; וישתחו כושי ליואב, וירוץ. 
<B>ב יח,כב</B> ויוסף עוד אחימעץ בן-צדוק, ויאמר אל-יואב, ויהי מה, ארוצה-נא גם-אני אחרי הכושי; ויאמר יואב, למה-זה אתה רץ בני, ולך, אין-בשורה מוצאת. 
<B>ב יח,כג</B> ויהי-מה ארוץ, ויאמר לו רוץ; וירץ אחימעץ דרך הכיכר, ויעבור את-הכושי. 
<B>ב יח,כד</B> ודויד יושב, בין-שני השערים; וילך הצופה אל-גג השער, אל-החומה, ויישא את-עיניו וירא, והנה-איש רץ לבדו. 
<B>ב יח,כה</B> ויקרא הצופה, ויגד למלך, ויאמר המלך, אם-לבדו בשורה בפיו; וילך הלוך, וקרב. 
<B>ב יח,כו</B> וירא הצופה, איש-אחר רץ, ויקרא הצופה אל-השוער, ויאמר הנה-איש רץ לבדו; ויאמר המלך, גם-זה מבשר. 
<B>ב יח,כז</B> ויאמר, הצופה, אני רואה את-מרוצת הראשון, כמרוצת אחימעץ בן-צדוק; ויאמר המלך איש-טוב זה, ואל-בשורה טובה יבוא. 
<B>ב יח,כח</B> ויקרא אחימעץ, ויאמר אל-המלך שלום, וישתחו למלך לאפיו, ארצה;  {ס}  ויאמר, ברוך יהוה אלוהיך, אשר סיגר את-האנשים, אשר-נשאו את-ידם באדוני המלך.  {ס}</P>

<P><B>ב יח,כט</B> ויאמר המלך, שלום לנער לאבשלום; ויאמר אחימעץ ראיתי ההמון הגדול לשלוח את-עבד המלך יואב, ואת-עבדך, ולא ידעתי, מה. 
<B>ב יח,ל</B> ויאמר המלך, סוב התייצב כה; וייסוב, ויעמוד. 
<B>ב יח,לא</B> והנה הכושי, בא; ויאמר הכושי, יתבשר אדוני המלך--כי-שפטך יהוה היום, מיד כל-הקמים עליך.  {ס}</P>

<P><B>ב יח,לב</B> ויאמר המלך אל-הכושי, השלום לנער לאבשלום; ויאמר הכושי, יהיו כנער אויבי אדוני המלך, וכול אשר-קמו עליך, לרעה.  {ס}</P>

<P><B>ב יט,א</B> וירגז המלך, ויעל על-עליית השער--ויבך; וכה אמר בלכתו, בני אבשלום בני בני אבשלום, מי-ייתן מותי אני תחתיך, אבשלום בני בני. 
<B>ב יט,ב</B> ויוגד, ליואב:  הנה המלך בוכה ויתאבל, על-אבשלום. 
<B>ב יט,ג</B> ותהי התשועה ביום ההוא, לאבל--לכל-העם:  כי-שמע העם, ביום ההוא לאמור, נעצב המלך, על-בנו. 
<B>ב יט,ד</B> ויתגנב העם ביום ההוא, לבוא העיר:  כאשר יתגנב, העם הנכלמים--בנוסם, במלחמה. 
<B>ב יט,ה</B> והמלך לאט את-פניו, ויזעק המלך קול גדול:  בני, אבשלום, אבשלום, בני בני.  {ס}</P>

<P><B>ב יט,ו</B> ויבוא יואב אל-המלך, הבית; ויאמר הובשת היום את-פני כל-עבדיך, הממלטים את-נפשך היום, ואת נפש בניך ובנותיך, ונפש נשיך ונפש פילגשיך. 
<B>ב יט,ז</B> לאהבה, את-שונאיך, ולשנוא, את-אוהביך:  כי הגדת היום, כי אין לך שרים ועבדים--כי ידעתי היום כי לו אבשלום חי וכולנו היום מתים, כי-אז ישר בעיניך. 
<B>ב יט,ח</B> ועתה קום צא, ודבר על-לב עבדיך:  {ס}  כי ביהוה נשבעתי כי-אינך יוצא, אם-ילין איש איתך הלילה, ורעה לך זאת מכל-הרעה אשר-באה עליך, מנעוריך עד-עתה.  {ס}</P>

<P><B>ב יט,ט</B> ויקם המלך, ויישב בשער; ולכל-העם הגידו לאמור, הנה המלך יושב בשער, ויבוא כל-העם לפני המלך, וישראל נס איש לאוהליו.  {ס}</P>

<P><B>ב יט,י</B> ויהי כל-העם נדון, בכל-שבטי ישראל לאמור:  המלך הצילנו מכף אויבינו, והוא מילטנו מכף פלשתים, ועתה ברח מן-הארץ, מעל אבשלום. 
<B>ב יט,יא</B> ואבשלום אשר משחנו עלינו, מת במלחמה; ועתה, למה אתם מחרישים--להשיב את-המלך.  {ס}</P>

<P><B>ב יט,יב</B> והמלך דויד, שלח אל-צדוק ואל-אביתר הכוהנים לאמור, דברו אל-זקני יהודה לאמור, למה תהיו אחרונים להשיב את-המלך אל-ביתו; ודבר, כל-ישראל, בא אל-המלך, אל-ביתו. 
<B>ב יט,יג</B> אחיי אתם, עצמי ובשרי אתם; ולמה תהיו אחרונים, להשיב את-המלך. 
<B>ב יט,יד</B> ולעמשא, תאמרו, הלוא עצמי ובשרי, אתה; כה יעשה-לי אלוהים, וכה יוסיף, אם-לא שר-צבא תהיה לפניי כל-הימים, תחת יואב. 
<B>ב יט,טו</B> ויט את-לבב כל-איש-יהודה, כאיש אחד; וישלחו, אל-המלך, שוב אתה, וכל-עבדיך. 
<B>ב יט,טז</B> וישב המלך, ויבוא עד-הירדן; ויהודה בא הגלגלה, ללכת לקראת המלך, להעביר את-המלך, את-הירדן. 
<B>ב יט,יז</B> וימהר, שמעי בן-גרא בן-הימיני, אשר, מבחורים; ויירד עם-איש יהודה, לקראת המלך דויד. 
<B>ב יט,יח</B> ואלף איש עימו, מבנימין, וציבא נער בית שאול, וחמשת עשר בניו ועשרים עבדיו איתו; וצלחו הירדן, לפני המלך. 
<B>ב יט,יט</B> ועברה העברה, לעביר את-בית המלך, ולעשות הטוב, בעיניו; ושמעי בן-גרא, נפל לפני המלך, בעוברו, בירדן. 
<B>ב יט,כ</B> ויאמר אל-המלך, אל-יחשוב-לי אדוני עוון, ואל-תזכור את אשר העווה עבדך, ביום אשר-יצא אדוני-המלך מירושלים--לשום המלך, אל-ליבו. 
<B>ב יט,כא</B> כי ידע עבדך, כי אני חטאתי; והנה-באתי היום, ראשון לכל-בית יוסף, לרדת, לקראת אדוני המלך.  {ס}</P>

<P><B>ב יט,כב</B> ויען אבישי בן-צרויה, ויאמר, התחת זאת, לא יומת שמעי:  כי קילל, את-משיח יהוה.  {ס}</P>

<P><B>ב יט,כג</B> ויאמר דויד, מה-לי ולכם בני צרויה--כי-תהיו-לי היום, לשטן; היום, יומת איש בישראל--כי הלוא ידעתי, כי היום אני-מלך על-ישראל. 
<B>ב יט,כד</B> ויאמר המלך אל-שמעי, לא תמות; ויישבע לו, המלך.  {ס}</P>

<P><B>ב יט,כה</B> ומפיבושת, בן-שאול, ירד, לקראת המלך; ולא-עשה רגליו ולא-עשה שפמו, ואת-בגדיו לא כיבס, למן-היום לכת המלך, עד-היום אשר-בא בשלום. 
<B>ב יט,כו</B> ויהי כי-בא ירושלים, לקראת המלך; ויאמר לו המלך, למה לא-הלכת עימי מפיבושת. 
<B>ב יט,כז</B> ויאמר, אדוני המלך עבדי רימני:  כי-אמר עבדך אחבשה-לי החמור וארכב עליה, ואלך את-המלך--כי פיסח, עבדך. 
<B>ב יט,כח</B> וירגל בעבדך, אל-אדוני המלך; ואדוני המלך כמלאך האלוהים, ועשה הטוב בעיניך. 
<B>ב יט,כט</B> כי לא היה כל-בית אבי, כי אם-אנשי-מוות לאדוני המלך, ותשת את-עבדך, באוכלי שולחנך; ומה-יש-לי עוד צדקה, ולזעוק עוד אל-המלך.  {פ}</P>

<P><B>ב יט,ל</B> ויאמר לו המלך, למה תדבר עוד דבריך; אמרתי--אתה וציבא, תחלקו את-השדה. 
<B>ב יט,לא</B> ויאמר מפיבושת אל-המלך, גם את-הכול ייקח:  אחרי אשר-בא אדוני המלך, בשלום--אל-ביתו.  {ס}</P>

<P><B>ב יט,לב</B> וברזלי, הגלעדי, ירד, מרוגלים; ויעבור את-המלך הירדן, לשלחו את-הירדן. 
<B>ב יט,לג</B> וברזלי זקן מאוד, בן-שמונים שנה; והוא-כילכל את-המלך בשיבתו במחניים, כי-איש גדול הוא מאוד. 
<B>ב יט,לד</B> ויאמר המלך, אל-ברזלי:  אתה עבור איתי, וכילכלתי אותך עימדי בירושלים. 
<B>ב יט,לה</B> ויאמר ברזלי, אל-המלך:  כמה, ימי שני חיי, כי-אעלה את-המלך, ירושלים. 
<B>ב יט,לו</B> בן-שמונים שנה אנוכי היום האדע בין-טוב לרע, אם-יטעם עבדך את-אשר אוכל ואת-אשר אשתה, אם-אשמע עוד, בקול שרים ושרות; ולמה יהיה עבדך עוד למשא, אל-אדוני המלך. 
<B>ב יט,לז</B> כמעט יעבור עבדך, את-הירדן--את-המלך; ולמה יגמלני המלך, הגמולה הזאת. 
<B>ב יט,לח</B> ישב-נא עבדך ואמות בעירי, עם קבר אבי ואימי; והנה עבדך כמהם, יעבור עם-אדוני המלך, ועשה-לו, את אשר-טוב בעיניך.  {ס}</P>

<P><B>ב יט,לט</B> ויאמר המלך, איתי יעבור כמהם, ואני אעשה-לו, את-הטוב בעיניך; וכול אשר-תבחר עליי, אעשה-לך. 
<B>ב יט,מ</B> ויעבור כל-העם את-הירדן, והמלך עבר; ויישק המלך לברזלי ויברכהו, וישב למקומו.  {ס}</P>

<P><B>ב יט,מא</B> ויעבור המלך הגלגלה, וכמהן עבר עימו; וכל-עם יהודה, העבירו את-המלך, וגם, חצי עם ישראל. 
<B>ב יט,מב</B> והנה כל-איש ישראל, באים אל-המלך; ויאמרו אל-המלך מדוע גנבוך אחינו איש יהודה, ויעבירו את-המלך ואת-ביתו את-הירדן, וכל-אנשי דויד, עימו.  {ס}</P>

<P><B>ב יט,מג</B> ויען כל-איש יהודה על-איש ישראל, כי-קרוב המלך אליי, ולמה זה חרה לך, על-הדבר הזה:  האכול אכלנו מן-המלך, אם-נישאת נישא לנו.  {ס}</P>

<P><B>ב יט,מד</B> ויען איש-ישראל את-איש יהודה ויאמר, עשר-ידות לי במלך וגם-בדויד אני ממך, ומדוע הקילותני, ולא-היה דברי ראשון לי להשיב את-מלכי; וייקש דבר-איש יהודה, מדבר איש ישראל.  {ס}</P>

<P><B>ב כ,א</B> ושם נקרא איש בלייעל, ושמו שבע בן-בכרי--איש ימיני; ויתקע בשופר, ויאמר אין-לנו חלק בדויד ולא נחלה-לנו בבן-ישי--איש לאוהליו, ישראל. 
<B>ב כ,ב</B> ויעל כל-איש ישראל, מאחרי דויד, אחרי, שבע בן-בכרי; ואיש יהודה דבקו במלכם, מן-הירדן ועד-ירושלים. 
<B>ב כ,ג</B> ויבוא דויד אל-ביתו, ירושלים, וייקח המלך את עשר-נשים פילגשים אשר הניח לשמור הבית וייתנם בית-משמרת ויכלכלם, ואליהם לא-בא; ותהיינה צרורות עד-יום מותן, אלמנות חיות.  {ס}</P>

<P><B>ב כ,ד</B> ויאמר המלך אל-עמשא, הזעק-לי את-איש-יהודה שלושת ימים; ואתה, פה עמוד. 
<B>ב כ,ה</B> וילך עמשא, להזעיק את-יהודה; ויוחר, מן-המועד אשר יעדו.  {ס}</P>

<P><B>ב כ,ו</B> ויאמר דויד, אל-אבישי, עתה יירע לנו שבע בן-בכרי, מן-אבשלום; אתה קח את-עבדי אדוניך, ורדוף אחריו--פן-מצא לו ערים בצורות, והציל עינינו. 
<B>ב כ,ז</B> וייצאו אחריו אנשי יואב, והכרתי והפלתי וכל-הגיבורים; וייצאו, מירושלים, לרדוף, אחרי שבע בן-בכרי. 
<B>ב כ,ח</B> הם, עם-האבן הגדולה אשר בגבעון, ועמשא, בא לפניהם; ויואב חגור מידו לבושו, ועליו חגור חרב מצומדת על-מותניו בתערה, והוא יצא, ותיפול.  {ס}</P>

<P><B>ב כ,ט</B> ויאמר יואב לעמשא, השלום אתה אחי; ותאחז יד-ימין יואב, בזקן עמשא--לנשוק-לו. 
<B>ב כ,י</B> ועמשא לא-נשמר בחרב אשר ביד-יואב, ויכהו בה אל-החומש וישפוך מעיו ארצה ולא-שנה לו--וימות; ויואב, ואבישי אחיו, רדף, אחרי שבע בן-בכרי. 
<B>ב כ,יא</B> ואיש עמד עליו, מנערי יואב; ויאמר, מי אשר חפץ ביואב ומי אשר-לדויד--אחרי יואב. 
<B>ב כ,יב</B> ועמשא מתגולל בדם, בתוך המסילה; וירא האיש כי-עמד כל-העם, ויסב את-עמשא מן-המסילה השדה וישלך עליו בגד, כאשר ראה, כל-הבא עליו ועמד. 
<B>ב כ,יג</B> כאשר הוגה, מן-המסילה--עבר כל-איש, אחרי יואב, לרדוף, אחרי שבע בן-בכרי. 
<B>ב כ,יד</B> ויעבור בכל-שבטי ישראל, אבילה ובית מעכה--וכל-הברים;  {ס}  וייקהלו, ויבואו אף-אחריו. 
<B>ב כ,טו</B> ויבואו ויצורו עליו, באבילה בית המעכה, וישפכו סוללה אל-העיר, ותעמוד בחיל; וכל-העם אשר את-יואב, משחיתים להפיל החומה. 
<B>ב כ,טז</B> ותקרא אישה חכמה, מן-העיר; שמעו שמעו, אמרו-נא אל-יואב, קרב עד-הנה, ואדברה אליך. 
<B>ב כ,יז</B> ויקרב אליה, ותאמר האישה האתה יואב ויאמר אני; ותאמר לו, שמע דברי אמתך, ויאמר, שומע אנוכי. 
<B>ב כ,יח</B> ותאמר, לאמור:  דבר ידברו בראשונה לאמור, שאול ישאלו באביל וכן התמו. 
<B>ב כ,יט</B> אנוכי, שלומי אמוני ישראל; אתה מבקש, להמית עיר ואם בישראל--למה תבלע, נחלת יהוה.  {פ}</P>

<P><B>ב כ,כ</B> ויען יואב, ויאמר:  חלילה חלילה לי, אם-אבלע ואם-אשחית. 
<B>ב כ,כא</B> לא-כן הדבר, כי איש מהר אפריים שבע בן-בכרי שמו נשא ידו במלך בדויד--תנו-אותו לבדו, ואלכה מעל העיר; ותאמר האישה אל-יואב, הנה ראשו מושלך אליך בעד החומה. 
<B>ב כ,כב</B> ותבוא האישה אל-כל-העם בחכמתה, ויכרתו את-ראש שבע בן-בכרי וישליכו אל-יואב, ויתקע בשופר, ויפוצו מעל-העיר איש לאוהליו; ויואב שב ירושלים, אל-המלך.  {ס}</P>

<P><B>ב כ,כג</B> ויואב, אל כל-הצבא ישראל; ובניה, בן-יהוידע, על-הכרתי, ועל-הפלתי. 
<B>ב כ,כד</B> ואדורם, על-המס; ויהושפט בן-אחילוד, המזכיר. 
<B>ב כ,כה</B> ושוא, סופר; וצדוק ואביתר, כוהנים. 
<B>ב כ,כו</B> וגם, עירא היאירי, היה כוהן, לדויד.  {ס}</P>

<P><B>ב כא,א</B> ויהי רעב בימי דויד שלוש שנים, שנה אחרי שנה, ויבקש דויד, את-פני יהוה;  {ס}  ויאמר יהוה, אל-שאול ואל-בית הדמים, על-אשר-המית, את-הגבעונים. 
<B>ב כא,ב</B> ויקרא המלך לגבעונים, ויאמר אליהם:  והגבעונים לא מבני ישראל המה, כי אם-מיתר האמורי, ובני ישראל נשבעו להם, ויבקש שאול להכותם בקנאותו לבני-ישראל ויהודה. 
<B>ב כא,ג</B> ויאמר דויד אל-הגבעונים, מה אעשה לכם; ובמה אכפר, וברכו את-נחלת יהוה. 
<B>ב כא,ד</B> ויאמרו לו הגבעונים, אין-לנו כסף וזהב עם-שאול ועם-ביתו, ואין-לנו איש, להמית בישראל; ויאמר מה-אתם אומרים, אעשה לכם. 
<B>ב כא,ה</B> ויאמרו, אל-המלך, האיש אשר כילנו, ואשר דימה-לנו; נשמדנו, מהתייצב בכל-גבול ישראל. 
<B>ב כא,ו</B> יותן-לנו שבעה אנשים, מבניו, והוקענום ליהוה, בגבעת שאול בחיר יהוה;  {פ}<BR> <BR>ויאמר המלך, אני אתן. 
<B>ב כא,ז</B> ויחמול המלך, על-מפיבושת בן-יהונתן בן-שאול; על-שבועת יהוה, אשר בינותם--בין דויד, ובין יהונתן בן-שאול. 
<B>ב כא,ח</B> וייקח המלך את-שני בני רצפה בת-איה, אשר ילדה לשאול, את-ארמוני, ואת-מפיבושת; ואת-חמשת, בני מיכל בת-שאול, אשר ילדה לעדריאל בן-ברזלי, המחולתי. 
<B>ב כא,ט</B> וייתנם ביד הגבעונים, ויוקיעום בהר לפני יהוה, וייפלו שבעתם, יחד; והמה הומתו בימי קציר, בראשונים, בתחילת, קציר שעורים. 
<B>ב כא,י</B> ותיקח רצפה בת-איה את-השק ותטהו לה אל-הצור, מתחילת קציר, עד ניתך-מים עליהם, מן-השמיים; ולא-נתנה עוף השמיים לנוח עליהם, יומם, ואת-חית השדה, לילה. 
<B>ב כא,יא</B> ויוגד, לדויד, את אשר-עשתה רצפה בת-איה, פילגש שאול. 
<B>ב כא,יב</B> וילך דויד, וייקח את-עצמות שאול ואת-עצמות יהונתן בנו, מאת, בעלי יבש גלעד--אשר גנבו אותם מרחוב בית-שן, אשר תלאום שמה פלשתים, ביום הכות פלשתים את-שאול, בגלבוע. 
<B>ב כא,יג</B> ויעל משם את-עצמות שאול, ואת-עצמות יהונתן בנו; ויאספו, את-עצמות המוקעים. 
<B>ב כא,יד</B> ויקברו את-עצמות-שאול ויהונתן-בנו בארץ בנימין בצלע, בקבר קיש אביו, ויעשו, כול אשר-ציווה המלך; וייעתר אלוהים לארץ, אחרי-כן.  {פ}</P>

<P><B>ב כא,טו</B> ותהי-עוד מלחמה לפלשתים, את-ישראל; ויירד דויד ועבדיו עימו, ויילחמו את-פלשתים--ויעף דויד. 
<B>ב כא,טז</B> וישבי בנוב אשר בילידי הרפה, ומשקל קינו שלוש מאות משקל נחושת, והוא, חגור חדשה; ויאמר, להכות את-דויד. 
<B>ב כא,יז</B> ויעזור-לו אבישי בן-צרויה, ויך את-הפלשתי וימיתהו; אז נשבעו אנשי-דויד לו לאמור, לא-תצא עוד איתנו למלחמה, ולא תכבה, את-נר ישראל.  {פ}</P>

<P><B>ב כא,יח</B> ויהי, אחרי-כן, ותהי-עוד המלחמה בגוב, עם-פלשתים; אז הכה, סיבכיי החושתי, את-סף, אשר בילידי הרפה.  {ס}</P>

<P><B>ב כא,יט</B> ותהי-עוד המלחמה בגוב, עם-פלשתים; ויך אלחנן בן-יערי אורגים בית הלחמי, את גולית הגיתי, ועץ חניתו, כמנור אורגים.  {ס}</P>

<P><B>ב כא,כ</B> ותהי-עוד מלחמה, בגת; ויהי איש מדון, ואצבעות ידיו ואצבעות רגליו שש ושש עשרים וארבע מספר, וגם-הוא, יולד להרפה. 
<B>ב כא,כא</B> ויחרף, את-ישראל; ויכהו, יהונתן, בן-שמעה, אחי דויד. 
<B>ב כא,כב</B> את-ארבעת אלה יולדו להרפה, בגת; וייפלו ביד-דויד, וביד עבדיו.  {ש}</P>

<P><B>ב כב,א</B> וידבר דויד ליהוה, את-דברי השירה הזאת,  {ס}  ביום הציל יהוה אותו  {ר}<BR> מכף כל-אויביו, ומכף שאול.  {ס} 
<B>ב כב,ב</B> ויאמר:  יהוה סלעי ומצודתי,  {ר}<BR> ומפלטי-לי. 
<B>ב כב,ג</B> אלוהי צורי, אחסה-בו;  {ס}  מגיני וקרן ישעי,  {ר}<BR> משגבי ומנוסי,  {ס}  מושיעי, מחמס תושיעני.  {ר}<BR>
<B>ב כב,ד</B> מהולל, אקרא יהוה;  {ס}  ומאויביי, איוושע.  {ר}<BR>
<B>ב כב,ה</B> כי אפפוני, משברי-מוות;  {ס}  נחלי בלייעל, יבעתוני.  {ר}<BR>
<B>ב כב,ו</B> חבלי שאול, סבוני;  {ס}  קידמוני, מוקשי-מוות.  {ר}<BR>
<B>ב כב,ז</B> בצר-לי אקרא יהוה, ואל-אלוהיי אקרא;  {ס}  וישמע מהיכלו קולי, ושוועתי באוזניו.  {ר}<BR>
<B>ב כב,ח</B> ויתגעש ותרעש הארץ,  {ס}  מוסדות השמיים ירגזו; ויתגעשו, כי-חרה לו.  {ר}<BR>
<B>ב כב,ט</B> עלה עשן באפו, ואש מפיו תאכל;  {ס}  גחלים, בערו ממנו.  {ר}<BR>
<B>ב כב,י</B> ויט שמיים, ויירד;  {ס}  וערפל, תחת רגליו.  {ר}<BR>
<B>ב כב,יא</B> וירכב על-כרוב, ויעוף;  {ס}  ויירא, על-כנפי-רוח.  {ר}<BR>
<B>ב כב,יב</B> וישת חושך סביבותיו, סוכות;  {ס}  חשרת-מים, עבי שחקים.  {ר}<BR>
<B>ב כב,יג</B> מנוגה, נגדו; בערו, גחלי-אש.  {ס} 
<B>ב כב,יד</B> ירעם מן-שמיים, יהוה;  {ר}<BR> ועליון, ייתן קולו.  {ס} 
<B>ב כב,טו</B> וישלח חיצים, ויפיצם; ברק, ויהום.  {ר}<BR>
<B>ב כב,טז</B> וייראו אפיקי ים, ייגלו מוסדות תבל;  {ס}  בגערת יהוה, מנשמת רוח אפו.  {ר}<BR>
<B>ב כב,יז</B> ישלח ממרום, ייקחני;  {ס}  ימשני, ממים רבים.  {ר}<BR>
<B>ב כב,יח</B> יצילני, מאויבי עז;  {ס}  משונאיי, כי אמצו ממני.  {ר}<BR>
<B>ב כב,יט</B> יקדמוני, ביום אידי; ויהי יהוה משען, לי.  {ס} 
<B>ב כב,כ</B> ויוצא למרחב, אותי;  {ר}<BR> יחלצני, כי-חפץ בי.  {ס} 
<B>ב כב,כא</B> יגמלני יהוה, כצדקתי;  {ר}<BR> כבור ידיי, ישיב לי.  {ס} 
<B>ב כב,כב</B> כי שמרתי, דרכי יהוה;  {ר}<BR> ולא רשעתי, מאלוהיי.  {ס} 
<B>ב כב,כג</B> כי כל-משפטיו, לנגדי; וחוקותיו, לא-אסור ממנה.  {ר}<BR>
<B>ב כב,כד</B> ואהיה תמים, לו;  {ס}  ואשתמרה, מעווני.  {ר}<BR>
<B>ב כב,כה</B> וישב יהוה לי, כצדקתי;  {ס}  כבורי, לנגד עיניו.  {ר}<BR>
<B>ב כב,כו</B> עם-חסיד, תתחסד;  {ס}  עם-גיבור תמים, תיתמם.  {ר}<BR>
<B>ב כב,כז</B> עם-נבר, תיתבר;  {ס}  ועם-עיקש, תיתפל.  {ר}<BR>
<B>ב כב,כח</B> ואת-עם עני, תושיע;  {ס}  ועיניך על-רמים, תשפיל.  {ר}<BR>
<B>ב כב,כט</B> כי-אתה נרי, יהוה;  {ס}  ויהוה, יגיה חושכי.  {ר}<BR>
<B>ב כב,ל</B> כי בך, ארוץ גדוד;  {ס}  באלוהיי, אדלג-שור.  {ר}<BR>
<B>ב כב,לא</B> האל, תמים דרכו; אמרת יהוה, צרופה--  {ס}  מגן הוא, לכול החוסים בו.  {ר}<BR>
<B>ב כב,לב</B> כי מי-אל, מבלעדי יהוה;  {ס}  ומי צור, מבלעדי אלוהינו.  {ר}<BR>
<B>ב כב,לג</B> האל מעוזי, חיל;  {ס}  ויתר תמים, דרכי.  {ר}<BR>
<B>ב כב,לד</B> משווה רגליי, כאיילות;  {ס}  ועל במותיי, יעמידני.  {ר}<BR>
<B>ב כב,לה</B> מלמד ידיי, למלחמה;  {ס}  וניחת קשת-נחושה, זרועותיי.  {ר}<BR>
<B>ב כב,לו</B> ותיתן-לי, מגן ישעך; וענותך, תרבני.  {ס} 
<B>ב כב,לז</B> תרחיב צעדי, תחתני; ולא מעדו, קרסוליי.  {ר}<BR>
<B>ב כב,לח</B> ארדפה אויביי, ואשמידם;  {ס}  ולא אשוב, עד-כלותם.  {ר}<BR>
<B>ב כב,לט</B> ואכלם ואמחצם, ולא יקומון;  {ס}  וייפלו, תחת רגליי.  {ר}<BR>
<B>ב כב,מ</B> ותזרני חיל, למלחמה;  {ס}  תכריע קמיי, תחתני.  {ר}<BR>
<B>ב כב,מא</B> ואויביי, תתה לי עורף; משנאיי, ואצמיתם.  {ס} 
<B>ב כב,מב</B> ישעו, ואין מושיע; אל-יהוה, ולא ענם.  {ר}<BR>
<B>ב כב,מג</B> ואשחקם, כעפר-ארץ;  {ס}  כטיט-חוצות אדיקם, ארקעם.  {ר}<BR>
<B>ב כב,מד</B> ותפלטני, מריבי עמי; תשמרני לראש גויים,  {ס}  עם לא-ידעתי יעבדוני.  {ר}<BR>
<B>ב כב,מה</B> בני נכר, יתכחשו-לי; לשמוע אוזן, יישמעו לי.  {ס} 
<B>ב כב,מו</B> בני נכר, ייבולו; ויחגרו, ממסגרותם.  {ר}<BR>
<B>ב כב,מז</B> חי-יהוה, וברוך צורי;  {ס}  וירום, אלוהי צור ישעי.  {ר}<BR>
<B>ב כב,מח</B> האל, הנותן נקמות לי;  {ס}  ומוריד עמים, תחתני.  {ר}<BR>
<B>ב כב,מט</B> ומוציאי, מאויביי; ומקמיי, תרוממני,  {ס}  מאיש חמסים, תצילני.  {ר}<BR>
<B>ב כב,נ</B> על-כן אודך יהוה, בגויים;  {ס}  ולשמך, אזמר.  {ר}<BR>
<B>ב כב,נא</B> מגדול, ישועות מלכו; ועושה-חסד למשיחו  {ס}  לדויד ולזרעו, עד-עולם.  {ר}<BR> {ש}</P>

<P><B>ב כג,א</B> ואלה דברי דויד, האחרונים:  נאום דויד בן-ישי, ונאום הגבר הוקם על--משיח אלוהי יעקוב, ונעים זמירות ישראל. 
<B>ב כג,ב</B> רוח יהוה, דיבר-בי; ומילתו, על-לשוני. 
<B>ב כג,ג</B> אמר אלוהי ישראל, לי דיבר צור ישראל:  מושל, באדם--צדיק, מושל יראת אלוהים. 
<B>ב כג,ד</B> וכאור בוקר, יזרח-שמש; בוקר לא עבות, מנוגה ממטר דשא מארץ. 
<B>ב כג,ה</B> כי-לא-כן ביתי, עם-אל:  כי ברית עולם שם לי, ערוכה בכול ושמורה--כי-כל-ישעי וכל-חפץ, כי-לא יצמיח. 
<B>ב כג,ו</B> ובלייעל, כקוץ מונד כולהם:  כי-לא ביד, ייקחו. 
<B>ב כג,ז</B> ואיש ייגע בהם, יימלא ברזל ועץ חנית; ובאש, שרוף יישרפו בשבת.  {פ}</P>

<P><B>ב כג,ח</B> אלה שמות הגיבורים, אשר לדויד:  יושב בשבת תחכמוני ראש השלישי, הוא עדינו העצני--על-שמונה מאות חלל, בפעם אחת.  {ס}</P>

<P><B>ב כג,ט</B> ואחריו אלעזר בן-דודו, בן-אחוחי; בשלושה הגיבורים עם-דויד, בחרפם בפלשתים נאספו-שם למלחמה, ויעלו, איש ישראל. 
<B>ב כג,י</B> הוא קם ויך בפלשתים עד כי-יגעה ידו, ותדבק ידו אל-החרב, ויעש יהוה תשועה גדולה, ביום ההוא; והעם ישובו אחריו, אך-לפשט.  {ס}</P>

<P><B>ב כג,יא</B> ואחריו שמה בן-אגא, הררי; וייאספו פלשתים לחיה, ותהי-שם חלקת השדה מלאה עדשים, והעם נס, מפני פלשתים. 
<B>ב כג,יב</B> ויתייצב בתוך-החלקה ויצילהא, ויך את-פלשתים; ויעש יהוה, תשועה גדולה.  {ס}</P>

<P><B>ב כג,יג</B> ויירדו שלושה מהשלושים ראש, ויבואו אל-קציר אל-דויד--אל-מערת, עדולם; וחית פלשתים, חונה בעמק רפאים. 
<B>ב כג,יד</B> ודויד, אז במצודה; ומצב פלשתים, אז בית לחם. 
<B>ב כג,טו</B> ויתאווה דויד, ויאמר:  מי ישקני מים, מבור בית-לחם אשר בשער.  {ס}</P>

<P><B>ב כג,טז</B> ויבקעו שלושת הגיבורים במחנה פלשתים, וישאבו-מים מבור בית-לחם אשר בשער, וישאו, ויביאו אל-דויד; ולא אבה לשתותם, ויסך אותם ליהוה. 
<B>ב כג,יז</B> ויאמר חלילה לי יהוה מעשותי זאת, הדם האנשים ההולכים בנפשותם, ולא אבה, לשתותם; אלה עשו, שלושת הגיבורים.  {ס}</P>

<P><B>ב כג,יח</B> ואבישי אחי יואב בן-צרויה, הוא ראש השלושה, והוא עורר את-חניתו, על-שלוש מאות חלל; ולו-שם, בשלושה. 
<B>ב כג,יט</B> מן-השלושה הכי נכבד, ויהי להם לשר; ועד-השלושה, לא-בא.  {ס}</P>

<P><B>ב כג,כ</B> ובניהו בן-יהוידע בן-איש-חיל רב-פעלים, מקבצאל; הוא הכה, את שני אריאל מואב, והוא ירד והכה את-הארי בתוך הבור, ביום השלג. 
<B>ב כג,כא</B> והוא-הכה את-איש מצרי איש מראה, וביד המצרי חנית, ויירד אליו, בשבט; ויגזול את-החנית מיד המצרי, ויהרגהו בחניתו. 
<B>ב כג,כב</B> אלה עשה, בניהו בן-יהוידע; ולו-שם, בשלושה הגיבורים. 
<B>ב כג,כג</B> מן-השלושים נכבד, ואל-השלושה לא-בא; וישימהו דויד,  {ר}<BR> אל-משמעתו.  {ס} 
<B>ב כג,כד</B> עשהאל אחי-יואב, בשלושים; אלחנן בן-דודו,  {ר}<BR> בית לחם.  {ס} 
<B>ב כג,כה</B> שמה, החרודי,  {ס}  אליקא,  {ר}<BR> החרודי.  {ס} 
<B>ב כג,כו</B> חלץ, הפלטי,  {ס}  עירא  {ר}<BR> בן-עיקש,  {ס}  התקועי.  {ס} 
<B>ב כג,כז</B> אביעזר,  {ר}<BR> הענתותי,  {ס}  מבוניי, החושתי.  {ס} 
<B>ב כג,כח</B> צלמון,  {ר}<BR> האחוחי,  {ס}  מהריי, הנטופתי.  {ס} 
<B>ב כג,כט</B> חלב בן-בענה,  {ר}<BR> הנטופתי;  {ס}  איתיי, בן-ריביי, מגבעת, בני בנימין.  {ס} 
<B>ב כג,ל</B> בניהו,  {ר}<BR> פרעתוני,  {ס}  הידיי, מנחלי געש.  {ס} 
<B>ב כג,לא</B> אבי-עלבון,  {ר}<BR> הערבתי,  {ס}  עזמוות, הברחומי.  {ס} 
<B>ב כג,לב</B> אליחבא,  {ר}<BR> השעלבוני,  {ס}  בני ישן, יהונתן.  {ס} 
<B>ב כג,לג</B> שמה,  {ר}<BR> ההררי,  {ס}  אחיאם בן-שרר, האררי.  {ס} 
<B>ב כג,לד</B> אליפלט  {ר}<BR> בן-אחסביי, בן-המעכתי;  {ס}  אליעם בן-אחיתופל,  {ר}<BR> הגילוני.  {ס} 
<B>ב כג,לה</B> חצריי, הכרמלי,  {ס}  פעריי,  {ר}<BR> הארבי.  {ס} 
<B>ב כג,לו</B> יגאל בן-נתן מצובה,  {ס}  בני  {ר}<BR> הגדי.  {ס} 
<B>ב כג,לז</B> צלק, העמוני;  {ס}  נחריי,  {ר}<BR> הבארותי--נושא, כלי יואב בן-צרויה.  {ס} 
<B>ב כג,לח</B> עירא,  {ר}<BR> היתרי,  {ס}  גרב, היתרי.  {ס} 
<B>ב כג,לט</B> אורייה,  {ר}<BR> החיתי--כול, שלושים ושבעה.  {פ}</P>

<P><B>ב כד,א</B> ויוסף, אף-יהוה, לחרות, בישראל; ויסת את-דויד בהם לאמור, לך מנה את-ישראל ואת-יהודה. 
<B>ב כד,ב</B> ויאמר המלך אל-יואב שר-החיל אשר-איתו, שוט-נא בכל-שבטי ישראל מדן ועד-באר שבע, ופקדו, את-העם; וידעתי, את מספר העם.  {ס}</P>

<P><B>ב כד,ג</B> ויאמר יואב אל-המלך, ויוסף יהוה אלוהיך אל-העם כהם וכהם מאה פעמים, ועיני אדוני-המלך, רואות; ואדוני המלך, למה חפץ בדבר הזה. 
<B>ב כד,ד</B> ויחזק דבר-המלך אל-יואב, ועל שרי החיל; וייצא יואב ושרי החיל, לפני המלך, לפקוד את-העם, את-ישראל. 
<B>ב כד,ה</B> ויעברו, את-הירדן; ויחנו בערוער, ימין העיר אשר בתוך-הנחל הגד--ואל-יעזר. 
<B>ב כד,ו</B> ויבואו, הגלעדה, ואל-ארץ תחתים, חודשי; ויבואו דנה יען, וסביב אל-צידון. 
<B>ב כד,ז</B> ויבואו, מבצר-צור, וכל-ערי החיווי, והכנעני; וייצאו אל-נגב יהודה, באר שבע. 
<B>ב כד,ח</B> וישוטו, בכל-הארץ; ויבואו מקצה תשעה חודשים, ועשרים יום--ירושלים. 
<B>ב כד,ט</B> וייתן יואב את-מספר מפקד-העם, אל-המלך; ותהי ישראל שמונה מאות אלף איש-חיל, שולף חרב, ואיש יהודה, חמש-מאות אלף איש. 
<B>ב כד,י</B> ויך לב-דויד אותו, אחרי-כן ספר את-העם;  {פ}<BR> <BR>ויאמר דויד אל-יהוה, חטאתי מאוד אשר עשיתי, ועתה יהוה העבר-נא את-עוון עבדך, כי נסכלתי מאוד. 
<B>ב כד,יא</B> ויקם דויד, בבוקר;  {פ}<BR> <BR>ודבר-יהוה, היה אל-גד הנביא, חוזה דויד, לאמור. 
<B>ב כד,יב</B> הלוך ודיברת אל-דויד, כה אמר יהוה--שלוש, אנוכי נוטל עליך:  בחר-לך אחת-מהם, ואעשה-לך. 
<B>ב כד,יג</B> ויבוא-גד אל-דויד, ויגד-לו; ויאמר לו התבוא לך שבע שנים רעב בארצך אם-שלושה חודשים נוסך לפני-צריך והוא רודפך, ואם-היות שלושת ימים דבר בארצך--עתה דע וראה, מה-אשיב שולחי דבר.  {ס}</P>

<P><B>ב כד,יד</B> ויאמר דויד אל-גד, צר-לי מאוד; ניפלה-נא ביד-יהוה כי-רבים רחמיו, וביד-אדם אל-אפולה. 
<B>ב כד,טו</B> וייתן יהוה דבר בישראל, מהבוקר ועד-עת מועד; וימת מן-העם, מדן ועד-באר שבע, שבעים אלף, איש. 
<B>ב כד,טז</B> וישלח ידו המלאך ירושלים, לשחתה, ויינחם יהוה אל-הרעה, ויאמר למלאך המשחית בעם רב עתה הרף ידך; ומלאך יהוה היה, עם-גורן הארוונה היבוסי.  {ס}</P>

<P><B>ב כד,יז</B> ויאמר דויד אל-יהוה בראותו את-המלאך המכה בעם, ויאמר הנה אנוכי חטאתי ואנוכי העוויתי, ואלה הצאן, מה עשו:  תהי נא ידך בי, ובבית אבי.  {פ}</P>

<P><B>ב כד,יח</B> ויבוא-גד אל-דויד, ביום ההוא; ויאמר לו, עלה הקם ליהוה מזבח, בגורן, ארוונה היבוסי. 
<B>ב כד,יט</B> ויעל דויד כדבר-גד, כאשר ציווה יהוה. 
<B>ב כד,כ</B> וישקף ארוונה, וירא את-המלך ואת-עבדיו, עוברים, עליו; וייצא ארוונה, וישתחו למלך אפיו ארצה. 
<B>ב כד,כא</B> ויאמר ארוונה, מדוע בא אדוני-המלך אל-עבדו; ויאמר דויד לקנות מעימך את-הגורן, לבנות מזבח ליהוה, ותיעצר המגפה, מעל העם. 
<B>ב כד,כב</B> ויאמר ארוונה אל-דויד, ייקח ויעל אדוני המלך הטוב בעיניו; ראה הבקר לעולה, והמוריגים וכלי הבקר לעצים. 
<B>ב כד,כג</B> הכול, נתן ארוונה המלך--למלך;  {ס}  ויאמר ארוונה אל-המלך, יהוה אלוהיך ירצך. 
<B>ב כד,כד</B> ויאמר המלך אל-ארוונה, לא כי-קנה אקנה מאותך במחיר, ולא אעלה ליהוה אלוהיי, עולות חינם; וייקן דויד את-הגורן ואת-הבקר, בכסף שקלים חמישים. 
<B>ב כד,כה</B> וייבן שם דויד מזבח ליהוה, ויעל עולות ושלמים; וייעתר יהוה לארץ, ותיעצר המגפה מעל ישראל.  {ש}</P>
</BODY></HTML>
