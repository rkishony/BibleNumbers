<!DOCTYPE HTML PUBLIC "-//W3C//DTD HTML 4.01 Transitional//EN">
<HTML DIR="RTL" LANG="HE">
<HEAD>
<meta http-equiv="Content-Type" content="text/html; charset=Windows-1255">
<!--Copyright 2002 Mechon Mamre, 12 Hayyim Vital, Jerusalem-->
<LINK REL="stylesheet" HREF="k.css" TYPE="text/css">
<TITLE>תנ"ך בכתיב מלא - איכה</TITLE>
<SCRIPT TYPE="text/javascript" SRC="hm.js"></SCRIPT>
</HEAD>
<BODY>

<H1>איכה</H1>

<P><B>א,א</B> איכה ישבה בדד, העיר רבתי עם--הייתה, כאלמנה; רבתי בגויים, שרתי במדינות--הייתה, למס.  {ס} 
<B>א,ב</B> בכה תבכה בלילה, ודמעתה על לחייה--אין-לה מנחם, מכל-אוהביה:  כל-ריעיה בגדו בה, היו לה לאויבים.  {ס} 
<B>א,ג</B> גלתה יהודה מעוני, ומרוב עבודה--היא ישבה בגויים, לא מצאה מנוח; כל-רודפיה השיגוה, בין המצרים.  {ס} 
<B>א,ד</B> דרכי ציון אבילות, מבלי באי מועד--כל-שעריה שוממין, כוהניה נאנחים; בתולותיה נוגות, והיא מר-לה.  {ס} 
<B>א,ה</B> היו צריה לראש אויביה שלו, כי-יהוה הוגה על רוב-פשעיה; עולליה הלכו שבי, לפני-צר.  {ס} 
<B>א,ו</B> וייצא מבת-ציון, כל-הדרה; היו שריה, כאיילים לא-מצאו מרעה, וילכו בלא-כוח, לפני רודף.  {ס} 
<B>א,ז</B> זכרה ירושלים, ימי עונייה ומרודיה--כול מחמודיה, אשר היו מימי קדם; בנפול עמה ביד-צר, ואין עוזר לה--ראוה צרים, שחקו על משבתיה.  {ס} 
<B>א,ח</B> חטא חטאה ירושלים, על-כן לנידה הייתה; כל-מכבדיה הזילוה כי-ראו ערוותה, גם-היא נאנחה ותשב אחור.  {ס} 
<B>א,ט</B> טומאתה בשוליה, לא זכרה אחריתה, ותרד פלאים, אין מנחם לה; ראה יהוה את-עוניי, כי הגדיל אויב.  {ס} 
<B>א,י</B> ידו פרש צר, על כל-מחמדיה:  כי-ראתה גויים, באו מקדשה--אשר ציווית, לא-יבואו בקהל לך.  {ס} 
<B>א,יא</B> כל-עמה נאנחים מבקשים לחם, נתנו מחמדיהם באוכל להשיב נפש; ראה יהוה והביטה, כי הייתי זוללה.  {ס} 
<B>א,יב</B> <SMALL>ל</SMALL>א אליכם, כל-עוברי דרך--הביטו וראו, אם-יש מכאוב כמכאובי אשר עולל לי:  אשר הוגה יהוה, ביום חרון אפו.  {ס} 
<B>א,יג</B> ממרום שלח-אש בעצמותיי, וירדנה; פרש רשת לרגליי, השיבני אחור--נתנני שוממה, כל-היום דווה.  {ס} 
<B>א,יד</B> נשקד עול פשעיי בידו, ישתרגו עלו על-צווארי--הכשיל כוחי; נתנני אדוניי, בידי לא-אוכל קום.  {ס} 
<B>א,טו</B> סילה כל-אביריי אדוניי בקרבי, קרא עליי מועד לשבור בחוריי; גת דרך אדוניי, לבתולת בת-יהודה.  {ס} 
<B>א,טז</B> על-אלה אני בוכייה, עיני עיני יורדה מים--כי-רחק ממני מנחם, משיב נפשי; היו בניי שוממים, כי גבר אויב.  {ס} 
<B>א,יז</B> פירשה ציון בידיה, אין מנחם לה--ציווה יהוה ליעקוב, סביביו צריו; הייתה ירושלים לנידה, ביניהם.  {ס} 
<B>א,יח</B> צדיק הוא יהוה, כי פיהו מריתי; שמעו-נא כל-העמים, וראו מכאובי--בתולותיי ובחוריי, הלכו בשבי.  {ס} 
<B>א,יט</B> קראתי למאהביי המה רימוני, כוהניי וזקניי בעיר גוועו:  כי-ביקשו אוכל למו, וישיבו את-נפשם.  {ס} 
<B>א,כ</B> ראה יהוה כי-צר-לי, מעיי חומרמרו--נהפך ליבי בקרבי, כי מרה מריתי; מחוץ שיכלה-חרב, בבית כמוות.  {ס} 
<B>א,כא</B> שמעו כי נאנחה אני, אין מנחם לי--כל-אויביי שמעו רעתי ששו, כי אתה עשית; הבאת יום-קראת, ויהיו כמוני.  {ס} 
<B>א,כב</B> תבוא כל-רעתם לפניך ועולל למו, כאשר עוללת לי על כל-פשעיי:  כי-רבות אנחותיי, וליבי דווי.  {פ}</P>

<P><B>ב,א</B> איכה יעיב באפו אדוניי, את-בת-ציון--השליך משמיים ארץ, תפארת ישראל; ולא-זכר הדום-רגליו, ביום אפו.  {ס} 
<B>ב,ב</B> בילע אדוניי ולא חמל, את כל-נאות יעקוב--הרס בעברתו מבצרי בת-יהודה, הגיע לארץ; חילל ממלכה, ושריה.  {ס} 
<B>ב,ג</B> גדע בחורי-אף, כול קרן ישראל--השיב אחור ימינו, מפני אויב; ויבער ביעקוב כאש להבה, אכלה סביב.  {ס} 
<B>ב,ד</B> דרך קשתו כאויב, ניצב ימינו כצר, ויהרוג, כול מחמדי-עין; באוהל, בת-ציון, שפך כאש, חמתו.  {ס} 
<B>ב,ה</B> היה אדוניי כאויב, בילע ישראל--בילע כל-ארמנותיה, שיחת מבצריו; וירב, בבת-יהודה, תאנייה, ואנייה.  {ס} 
<B>ב,ו</B> ויחמוס כגן שוכו, שיחת מועדו; שיכח יהוה בציון מועד ושבת, וינאץ בזעם-אפו מלך וכוהן.  {ס} 
<B>ב,ז</B> זנח אדוניי מזבחו, ניאר מקדשו--הסגיר ביד-אויב, חומות ארמנותיה; קול נתנו בבית-יהוה, כיום מועד.  {ס} 
<B>ב,ח</B> חשב יהוה להשחית, חומת בת-ציון--נטה קו, לא-השיב ידו מבלע; ויאבל-חיל וחומה, יחדיו אומללו.  {ס} 
<B>ב,ט</B> <SMALL>ט</SMALL>בעו בארץ שעריה, איבד ושיבר בריחיה; מלכה ושריה בגויים, אין תורה--גם-נביאיה, לא-מצאו חזון מיהוה.  {ס} 
<B>ב,י</B> יישבו לארץ יידמו, זקני בת-ציון--העלו עפר על-ראשם, חגרו שקים; הורידו לארץ ראשן, בתולות ירושלים.  {ס} 
<B>ב,יא</B> כלו בדמעות עיניי, חומרמרו מעיי--נשפך לארץ כבדי, על-שבר בת-עמי:  ביעטף עולל ויונק, ברחובות קריה.  {ס} 
<B>ב,יב</B> לאימותם, יאמרו, איה, דגן ויין:  בהתעטפם כחלל, ברחובות עיר--בהשתפך נפשם, אל-חיק אימותם.  {ס} 
<B>ב,יג</B> מה-אעידך מה אדמה-לך, הבת ירושלים--מה אשווה-לך ואנחמך, בתולת בת-ציון:  כי-גדול כים שברך, מי ירפא-לך.  {ס} 
<B>ב,יד</B> נביאייך, חזו לך שוא ותפל, ולא-גילו על-עוונך, להשיב שבותך; ויחזו לך, משאות שוא ומדוחים.  {ס} 
<B>ב,טו</B> ספקו עלייך כפיים, כל-עוברי דרך--שרקו ויניעו ראשם, על-בת ירושלים:  הזאת העיר, שיאמרו כלילת יופי--משוש, לכל-הארץ.  {ס} 
<B>ב,טז</B> פצו עלייך פיהם, כל-אויבייך--שרקו ויחרקו-שן, אמרו בילענו; אך זה היום שקיווינוהו, מצאנו ראינו.  {ס} 
<B>ב,יז</B> עשה יהוה אשר זמם, ביצע אמרתו אשר ציווה מימי-קדם--הרס, ולא חמל; וישמח עלייך אויב, הרים קרן צרייך.  {ס} 
<B>ב,יח</B> צעק ליבם, אל-אדוניי; חומת בת-ציון הורידי כנחל דמעה, יומם ולילה--אל-תיתני פוגת לך, אל-תידום בת-עינך.  {ס} 
<B>ב,יט</B> קומי רוני בלילה, לראש אשמורות--שפכי כמים ליבך, נוכח פני אדוניי; שאי אליו כפייך, על-נפש עוללייך--העטופים ברעב, בראש כל-חוצות.  {ס} 
<B>ב,כ</B> ראה יהוה והביטה, למי עוללת כה:  אם-תאכלנה נשים פריים עוללי טיפוחים, אם-ייהרג במקדש אדוניי כוהן ונביא.  {ס} 
<B>ב,כא</B> שכבו לארץ חוצות נער וזקן, בתולותיי ובחוריי נפלו בחרב; הרגת ביום אפך, טבחת לא חמלת.  {ס} 
<B>ב,כב</B> תקרא כיום מועד מגוריי מסביב, ולא היה ביום אף-יהוה פליט ושריד:  אשר-טיפחתי וריביתי, אויבי כילם.  {פ}</P>

<P><B>ג,א</B> אני הגבר ראה עוני, בשבט עברתו. 
<B>ג,ב</B> אותי נהג ויולך, חושך ולא-אור. 
<B>ג,ג</B> אך בי ישוב יהפוך ידו, כל-היום.  {ס}</P>

<P><B>ג,ד</B> בילה בשרי ועורי, שיבר עצמותיי. 
<B>ג,ה</B> בנה עליי ויקף, ראש ותלאה. 
<B>ג,ו</B> במחשכים הושיבני, כמתי עולם.  {ס}</P>

<P><B>ג,ז</B> גדר בעדי ולא אצא, הכביד נחושתי. 
<B>ג,ח</B> גם כי אזעק ואשווע, שתם תפילתי. 
<B>ג,ט</B> גדר דרכיי בגזית, נתיבותיי עיווה.  {ס}</P>

<P><B>ג,י</B> דוב אורב הוא לי, ארי במסתרים. 
<B>ג,יא</B> דרכיי סורר ויפשחני, שמני שומם. 
<B>ג,יב</B> דרך קשתו ויציבני, כמטרה לחץ.  {ס}</P>

<P><B>ג,יג</B> הביא, בכליותיי, בני, אשפתו. 
<B>ג,יד</B> הייתי שחוק לכל-עמי, נגינתם כל-היום. 
<B>ג,טו</B> השביעני במרורים, הרווני לענה.  {ס}</P>

<P><B>ג,טז</B> ויגרס בחצץ שיניי, הכפישני באפר. 
<B>ג,יז</B> ותזנח משלום נפשי, נשיתי טובה. 
<B>ג,יח</B> ואומר אבד נצחי, ותוחלתי מיהוה.  {ס}</P>

<P><B>ג,יט</B> זכור-עוניי ומרודי, לענה וראש. 
<B>ג,כ</B> זכור תזכור, ותשוח עליי נפשי. 
<B>ג,כא</B> זאת אשיב אל-ליבי, על-כן אוחיל.  {ס}</P>

<P><B>ג,כב</B> חסדי יהוה כי לא-תמנו, כי לא-כלו רחמיו. 
<B>ג,כג</B> חדשים, לבקרים, רבה, אמונתך. 
<B>ג,כד</B> חלקי יהוה אמרה נפשי, על-כן אוחיל לו.  {ס}</P>

<P><B>ג,כה</B> טוב יהוה לקוויו, לנפש תדרשנו. 
<B>ג,כו</B> טוב ויחיל ודומם, לתשועת יהוה. 
<B>ג,כז</B> טוב לגבר, כי-יישא עול בנעוריו.  {ס}</P>

<P><B>ג,כח</B> יישב בדד ויידום, כי נטל עליו. 
<B>ג,כט</B> ייתן בעפר פיהו, אוליי יש תקווה. 
<B>ג,ל</B> ייתן למכהו לחי, ישבע בחרפה.  {ס}</P>

<P><B>ג,לא</B> כי לא יזנח לעולם, אדוניי. 
<B>ג,לב</B> כי אם-הוגה, וריחם כרוב חסדיו. 
<B>ג,לג</B> כי לא עינה מליבו, ויגה בני-איש.  {ס}</P>

<P><B>ג,לד</B> לדכא תחת רגליו, כול אסירי ארץ. 
<B>ג,לה</B> להטות, משפט-גבר, נגד, פני עליון. 
<B>ג,לו</B> ל<SMALL>ע</SMALL>וות אדם בריבו, אדוניי לא ראה.  {ס}</P>

<P><B>ג,לז</B> מי זה אמר ותהי, אדוניי לא ציווה. 
<B>ג,לח</B> מפי עליון לא תצא, הרעות והטוב. 
<B>ג,לט</B> מה-יתאונן אדם חי, גבר על-חטאיו.  {ס}</P>

<P><B>ג,מ</B> נחפשה דרכינו ונחקורה, ונשובה עד-יהוה. 
<B>ג,מא</B> נישא לבבנו אל-כפיים, אל-אל בשמיים. 
<B>ג,מב</B> נחנו פשענו ומרינו, אתה לא סלחת.  {ס}</P>

<P><B>ג,מג</B> סכות באף ותרדפנו, הרגת לא חמלת. 
<B>ג,מד</B> סכות בענן לך, מעבור תפילה. 
<B>ג,מה</B> סחי ומאוס תשימנו, בקרב העמים.  {ס}</P>

<P><B>ג,מו</B> פצו עלינו פיהם, כל-אויבינו. 
<B>ג,מז</B> פחד ופחת היה לנו, השאת והשבר. 
<B>ג,מח</B> פלגי-מים תרד עיני, על-שבר בת-עמי.  {ס}</P>

<P><B>ג,מט</B> עיני ניגרה ולא תדמה, מאין הפוגות. 
<B>ג,נ</B> עד-ישקיף וירא, יהוה משמיים. 
<B>ג,נא</B> עיני עוללה לנפשי, מכול בנות עירי.  {ס}</P>

<P><B>ג,נב</B> צוד צדוני כציפור, אויביי חינם. 
<B>ג,נג</B> צמתו בבור חיי, וידו-אבן בי. 
<B>ג,נד</B> צפו-מים על-ראשי, אמרתי נגזרתי.  {ס}</P>

<P><B>ג,נה</B> קראתי שמך יהוה, מבור תחתייות. 
<B>ג,נו</B> קולי, שמעת:  אל-תעלם אוזנך לרווחתי, לשוועתי. 
<B>ג,נז</B> קרבת ביום אקראך, אמרת אל-תירא.  {ס}</P>

<P><B>ג,נח</B> רבת אדוניי ריבי נפשי, גאלת חיי. 
<B>ג,נט</B> ראית יהוה עוותתי, שופטה משפטי. 
<B>ג,ס</B> ראית, כל-נקמתם--כל-מחשבותם, לי.  {ס}</P>

<P><B>ג,סא</B> שמעת חרפתם יהוה, כל-מחשבותם עליי. 
<B>ג,סב</B> שפתי קמיי והגיונם, עליי כל-היום. 
<B>ג,סג</B> שבתם וקימתם הביטה, אני מנגינתם.  {ס}</P>

<P><B>ג,סד</B> תשיב להם גמול יהוה, כמעשה ידיהם. 
<B>ג,סה</B> תיתן להם מגינת-לב, תאלתך להם. 
<B>ג,סו</B> תרדוף באף ותשמידם, מתחת שמי יהוה.  {פ}</P>

<P><B>ד,א</B> איכה יועם זהב, ישנה הכתם הטוב; תשתפכנה, אבני-קודש, בראש, כל-חוצות.  {ס} 
<B>ד,ב</B> בני ציון היקרים, המסולאים בפז--איכה נחשבו לנבלי-חרש, מעשה ידי יוצר.  {ס} 
<B>ד,ג</B> גם-תנים חלצו שד, היניקו גוריהן; בת-עמי לאכזר, כיענים במדבר.  {ס} 
<B>ד,ד</B> דבק לשון יונק אל-חיכו, בצמא; עוללים שאלו לחם, פורש אין להם.  {ס} 
<B>ד,ה</B> האוכלים, למעדנים, נשמו, בחוצות; האמונים עלי תולע, חיבקו אשפתות.  {ס} 
<B>ד,ו</B> ויגדל עוון בת-עמי, מחטאת סדום:  ההפוכה כמו-רגע, ולא-חלו בה ידיים.  {ס} 
<B>ד,ז</B> זכו נזיריה משלג, צחו מחלב; אדמו עצם מפנינים, ספיר גזרתם.  {ס} 
<B>ד,ח</B> חשך משחור תוארם, לא ניכרו בחוצות; צפד עורם על-עצמם, יבש היה כעץ.  {ס} 
<B>ד,ט</B> טובים היו חללי-חרב, מחללי רעב:  שהם יזובו מדוקרים, מתנובות שדיי.  {ס} 
<B>ד,י</B> ידי, נשים רחמנייות--בישלו, ילדיהן; היו לברות למו, בשבר בת-עמי.  {ס} 
<B>ד,יא</B> כילה יהוה את-חמתו, שפך חרון אפו; ויצת-אש בציון, ותאכל יסודותיה.  {ס} 
<B>ד,יב</B> לא האמינו מלכי-ארץ, כול יושבי תבל:  כי יבוא צר ואויב, בשערי ירושלים.  {ס} 
<B>ד,יג</B> מחטאות נביאיה, עוונות כוהניה:  השופכים בקרבה, דם צדיקים.  {ס} 
<B>ד,יד</B> נעו עיוורים בחוצות, נגואלו בדם; בלא יוכלו, ייגעו בלבושיהם.  {ס} 
<B>ד,טו</B> סורו טמא קראו למו, סורו סורו אל-תיגעו--כי נצו, גם-נעו; אמרו, בגויים, לא יוסיפו, לגור.  {ס} 
<B>ד,טז</B> פני יהוה חילקם, לא יוסיף להביטם; פני כוהנים לא נשאו, וזקנים לא חננו.  {ס} 
<B>ד,יז</B> עודנו תכלינה עינינו, אל-עזרתנו הבל; בציפייתנו ציפינו, אל-גוי לא יושיע.  {ס} 
<B>ד,יח</B> צדו צעדינו, מלכת ברחובותינו; קרב קיצנו מלאו ימינו, כי-בא קיצנו.  {ס} 
<B>ד,יט</B> קלים היו רודפינו, מנשרי שמיים; על-ההרים דלקונו, במדבר ארבו לנו.  {ס} 
<B>ד,כ</B> רוח אפינו משיח יהוה, נלכד בשחיתותם:  אשר אמרנו, בצילו נחיה בגויים.  {ס} 
<B>ד,כא</B> שישי ושמחי בת-אדום, יושבת בארץ עוץ; גם-עלייך, תעבור-כוס--תשכרי, ותתערי.  {ס} 
<B>ד,כב</B> תם-עוונך, בת-ציון--לא יוסיף, להגלותך; פקד עוונך בת-אדום, גילה על-חטאותייך.  {פ}</P>

<P><B>ה,א</B> זכור יהוה מה-היה לנו, הביטה וראה את-חרפתנו. 
<B>ה,ב</B> נחלתנו נהפכה לזרים, בתינו לנוכרים. 
<B>ה,ג</B> יתומים היינו ואין אב, אימותינו כאלמנות. 
<B>ה,ד</B> מימינו בכסף שתינו, עצינו במחיר יבואו. 
<B>ה,ה</B> על צווארנו נרדפנו, יגענו ולא הונח-לנו. 
<B>ה,ו</B> מצריים נתנו יד, אשור לשבוע לחם. 
<B>ה,ז</B> אבותינו חטאו ואינם, ואנחנו עוונותיהם סבלנו. 
<B>ה,ח</B> עבדים משלו בנו, פורק אין מידם. 
<B>ה,ט</B> בנפשנו נביא לחמנו, מפני חרב המדבר. 
<B>ה,י</B> עורנו כתנור נכמרו, מפני זלעפות רעב. 
<B>ה,יא</B> נשים בציון עינו, בתולות בערי יהודה. 
<B>ה,יב</B> שרים בידם נתלו, פני זקנים לא נהדרו. 
<B>ה,יג</B> בחורים טחון נשאו, ונערים בעץ כשלו. 
<B>ה,יד</B> זקנים משער שבתו, בחורים מנגינתם. 
<B>ה,טו</B> שבת משוש ליבנו, נהפך לאבל מחולנו. 
<B>ה,טז</B> נפלה עטרת ראשנו, אוי-נא לנו כי חטאנו. 
<B>ה,יז</B> על-זה, היה דווה ליבנו--על-אלה, חשכו עינינו. 
<B>ה,יח</B> על הר-ציון ששמם, שועלים הילכו-בו.  {פ}</P>

<P><B>ה,יט</B> אתה יהוה לעולם תשב, כיסאך לדור ודור. 
<B>ה,כ</B> למה לנצח תשכחנו, תעזבנו לאורך ימים. 
<B>ה,כא</B> השיבנו יהוה אליך ונשובה, חדש ימינו כקדם. 
<B>ה,כב</B> כי אם-מאוס מאסתנו, קצפת עלינו עד-מאוד.  {ש}</P>
</BODY></HTML>
