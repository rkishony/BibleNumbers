<!DOCTYPE HTML PUBLIC "-//W3C//DTD HTML 4.01 Transitional//EN">
<HTML DIR="RTL" LANG="HE">
<HEAD>
<meta http-equiv="Content-Type" content="text/html; charset=Windows-1255">
<!--Copyright 2002 Mechon Mamre, 12 Hayyim Vital, Jerusalem-->
<LINK REL="stylesheet" HREF="k.css" TYPE="text/css">
<TITLE>תנ"ך בכתיב מלא - יחזקאל</TITLE>
<SCRIPT TYPE="text/javascript" SRC="hm.js"></SCRIPT>
</HEAD>
<BODY>

<H1>יחזקאל</H1>

<P><B>א,א</B> ויהי בשלושים שנה, ברביעי בחמישה לחודש, ואני בתוך-הגולה, על-נהר-כבר; נפתחו, השמיים, ואראה, מראות אלוהים. 
<B>א,ב</B> בחמישה, לחודש--היא השנה החמישית, לגלות המלך יויכין. 
<B>א,ג</B> היה היה דבר-יהוה אל-יחזקאל בן-בוזי הכוהן, בארץ כשדים--על-נהר-כבר; ותהי עליו שם, יד-יהוה. 
<B>א,ד</B> וארא והנה רוח סערה באה מן-הצפון, ענן גדול ואש מתלקחת, ונוגה לו, סביב; ומתוכה--כעין החשמל, מתוך האש. 
<B>א,ה</B> ומתוכה--דמות, ארבע חיות; וזה, מראיהן--דמות אדם, להנה. 
<B>א,ו</B> וארבעה פנים, לאחת; וארבע כנפיים, לאחת להם. 
<B>א,ז</B> ורגליהם, רגל ישרה; וכף רגליהם, ככף רגל עגל, ונוצצים, כעין נחושת קלל. 
<B>א,ח</B> וידי אדם, מתחת כנפיהם, על, ארבעת רבעיהם; ופניהם וכנפיהם, לארבעתם. 
<B>א,ט</B> חוברות אישה אל-אחותה, כנפיהם:  לא-ייסבו בלכתן, איש אל-עבר פניו ילכו. 
<B>א,י</B> ודמות פניהם, פני אדם, ופני אריה אל-הימין לארבעתם, ופני-שור מהשמאל לארבעתן; ופני-נשר, לארבעתן. 
<B>א,יא</B> ופניהם, וכנפיהם פרודות מלמעלה:  לאיש, שתיים חוברות איש, ושתיים מכסות, את גווייותיהנה. 
<B>א,יב</B> ואיש אל-עבר פניו, ילכו:  אל אשר יהיה-שמה הרוח ללכת ילכו, לא ייסבו בלכתן. 
<B>א,יג</B> ודמות החיות מראיהם כגחלי-אש, בוערות כמראה הלפידים--היא, מתהלכת בין החיות; ונוגה לאש, ומן-האש יוצא ברק. 
<B>א,יד</B> והחיות, רצוא ושוב, כמראה, הבזק. 
<B>א,טו</B> וארא, החיות; והנה אופן אחד בארץ אצל החיות, לארבעת פניו. 
<B>א,טז</B> מראה האופנים ומעשיהם כעין תרשיש, ודמות אחד לארבעתן; ומראיהם, ומעשיהם, כאשר יהיה האופן, בתוך האופן. 
<B>א,יז</B> על-ארבעת רבעיהן, בלכתם ילכו:  לא ייסבו, בלכתן. 
<B>א,יח</B> וגביהן--וגובה להם, ויראה להם; וגבותם, מלאות עיניים סביב--לארבעתן. 
<B>א,יט</B> ובלכת, החיות, ילכו האופנים, אצלם; ובהינשא החיות מעל הארץ, יינשאו האופנים. 
<B>א,כ</B> על אשר יהיה-שם הרוח ללכת ילכו, שמה הרוח ללכת; והאופנים, יינשאו לעומתם, כי רוח החיה, באופנים. 
<B>א,כא</B> בלכתם ילכו, ובעומדם יעמודו; ובהינשאם מעל הארץ, יינשאו האופנים לעומתם--כי רוח החיה, באופנים. 
<B>א,כב</B> ודמות על-ראשי החיה, רקיע, כעין, הקרח הנורא--נטוי על-ראשיהם, מלמעלה. 
<B>א,כג</B> ותחת, הרקיע, כנפיהם ישרות, אישה אל-אחותה:  לאיש, שתיים מכסות להנה, ולאיש שתיים מכסות להנה, את גווייותיהם. 
<B>א,כד</B> ואשמע את-קול כנפיהם כקול מים רבים כקול-שדיי, בלכתם--קול המולה, כקול מחנה; בעומדם, תרפינה כנפיהן. 
<B>א,כה</B> ויהי-קול--מעל, לרקיע אשר על-ראשם; בעומדם, תרפינה כנפיהן. 
<B>א,כו</B> וממעל, לרקיע אשר על-ראשם, כמראה אבן-ספיר, דמות כיסא; ועל, דמות הכיסא, דמות כמראה אדם עליו, מלמעלה. 
<B>א,כז</B> וארא כעין חשמל, כמראה-אש בית-לה סביב, ממראה מותניו, ולמעלה; וממראה מותניו, ולמטה, ראיתי כמראה-אש, ונוגה לו סביב. 
<B>א,כח</B> כמראה הקשת אשר יהיה בענן ביום הגשם, כן מראה הנוגה סביב--הוא, מראה דמות כבוד-יהוה; ואראה ואפול על-פניי, ואשמע קול מדבר.  {פ}</P>

<P><B>ב,א</B> ויאמר, אליי:  בן-אדם עמוד על-רגליך, ואדבר אותך. 
<B>ב,ב</B> ותבוא בי רוח, כאשר דיבר אליי, ותעמידני, על-רגליי; ואשמע, את מידבר אליי.  {פ}</P>

<P><B>ב,ג</B> ויאמר אליי, בן-אדם שולח אני אותך אל-בני ישראל--אל-גויים המורדים, אשר מרדו-בי:  המה ואבותם פשעו בי, עד-עצם היום הזה. 
<B>ב,ד</B> והבנים, קשי פנים וחזקי-לב--אני שולח אותך, אליהם; ואמרת אליהם, כה אמר אדוניי יהוה. 
<B>ב,ה</B> והמה אם-ישמעו ואם-יחדלו, כי בית מרי המה--וידעו, כי נביא היה בתוכם.  {פ}</P>

<P><B>ב,ו</B> ואתה בן-אדם אל-תירא מהם ומדבריהם אל-תירא, כי סרבים וסלונים אותך, ואל-עקרבים, אתה יושב:  מדבריהם אל-תירא ומפניהם אל-תיחת, כי בית מרי המה. 
<B>ב,ז</B> ודיברת את-דבריי אליהם, אם-ישמעו ואם-יחדלו:  כי מרי, המה.  {פ}</P>

<P><B>ב,ח</B> ואתה בן-אדם, שמע את אשר-אני מדבר אליך--אל-תהי-מרי, כבית המרי:  פצה פיך--ואכול, את אשר-אני נותן אליך. 
<B>ב,ט</B> ואראה, והנה-יד שלוחה אליי; והנה-בו, מגילת-ספר. 
<B>ב,י</B> ויפרוש אותה לפניי, והיא כתובה פנים ואחור; וכתוב אליה, קינים והגה והי.  {ס}</P>

<P><B>ג,א</B> ויאמר אליי--בן-אדם, את אשר-תמצא אכול:  אכול את-המגילה הזאת, ולך דבר אל-בית ישראל. 
<B>ג,ב</B> ואפתח, את-פי; ויאכילני, את המגילה הזאת. 
<B>ג,ג</B> ויאמר אליי, בן-אדם בטנך תאכל ומעיך תמלא, את המגילה הזאת, אשר אני נותן אליך; ואוכלה, ותהי בפי כדבש למתוק.  {פ}</P>

<P><B>ג,ד</B> ויאמר, אליי:  בן-אדם, לך-בוא אל-בית ישראל, ודיברת בדבריי, אליהם. 
<B>ג,ה</B> כי לא אל-עם עמקי שפה, וכבדי לשון--אתה שלוח:  אל-בית, ישראל. 
<B>ג,ו</B> לא אל-עמים רבים, עמקי שפה וכבדי לשון, אשר לא-תשמע, דבריהם; אם-לא אליהם שלחתיך, המה ישמעו אליך. 
<B>ג,ז</B> ובית ישראל, לא יאבו לשמוע אליך--כי-אינם אובים, לשמוע אליי:  כי כל-בית ישראל, חזקי-מצח וקשי-לב המה. 
<B>ג,ח</B> הנה נתתי את-פניך חזקים, לעומת פניהם; ואת-מצחך חזק, לעומת מצחם. 
<B>ג,ט</B> כשמיר חזק מצור, נתתי מצחך:  לא-תירא אותם ולא-תיחת מפניהם, כי בית מרי המה.  {פ}</P>

<P><B>ג,י</B> ויאמר, אליי:  בן-אדם--את-כל-דבריי אשר אדבר אליך, קח בלבבך ובאוזניך שמע. 
<B>ג,יא</B> ולך בוא אל-הגולה, אל-בני עמך, ודיברת אליהם ואמרת אליהם, כה אמר אדוניי יהוה:  אם-ישמעו, ואם-יחדלו. 
<B>ג,יב</B> ותישאני רוח--ואשמע אחריי, קול רעש גדול:  ברוך כבוד-יהוה, ממקומו. 
<B>ג,יג</B> וקול כנפי החיות, משיקות אישה אל-אחותה, וקול האופנים, לעומתם; וקול, רעש גדול. 
<B>ג,יד</B> ורוח נשאתני, ותיקחני; ואלך מר בחמת רוחי, ויד-יהוה עליי חזקה. 
<B>ג,טו</B> ואבוא אל-הגולה תל אביב היושבים אל-נהר-כבר, ואשב--המה, יושבים שם; ואשב שם שבעת ימים, משמים בתוכם. 
<B>ג,טז</B> ויהי, מקצה שבעת ימים;  {פ}<BR> <BR>ויהי דבר-יהוה, אליי לאמור. 
<B>ג,יז</B> בן-אדם, צופה נתתיך לבית ישראל; ושמעת מפי דבר, והזהרת אותם ממני. 
<B>ג,יח</B> באומרי לרשע, מות תמות, ולא הזהרתו ולא דיברת להזהיר רשע מדרכו הרשעה, לחייותו--הוא רשע בעוונו ימות, ודמו מידך אבקש. 
<B>ג,יט</B> ואתה, כי-הזהרת רשע, ולא-שב מרשעו, ומדרכו הרשעה--הוא בעוונו ימות, ואתה את-נפשך הצלת. 
<B>ג,כ</B> ובשוב צדיק מצדקו ועשה עוול, ונתתי מכשול לפניו הוא ימות:  כי לא הזהרתו, בחטאתו ימות, ולא תיזכרנה צדקותיו אשר עשה, ודמו מידך אבקש. 
<B>ג,כא</B> ואתה כי הזהרתו צדיק, לבלתי חטוא צדיק--והוא לא-חטא:  חיה יחיה כי נזהר, ואתה את-נפשך הצלת.  {פ}</P>

<P><B>ג,כב</B> ותהי עליי שם, יד-יהוה; ויאמר אליי, קום צא אל-הבקעה, ושם, אדבר אותך. 
<B>ג,כג</B> ואקום, ואצא אל-הבקעה, והנה-שם כבוד-יהוה עומד, ככבוד אשר ראיתי על-נהר-כבר; ואפול, על-פניי. 
<B>ג,כד</B> ותבוא-בי רוח, ותעמידני על-רגליי; וידבר אותי ויאמר אליי, בוא היסגר בתוך ביתך. 
<B>ג,כה</B> ואתה בן-אדם, הנה נתנו עליך עבותים, ואסרוך, בהם; ולא תצא, בתוכם. 
<B>ג,כו</B> ולשונך, אדביק אל-חיכך, ונאלמת, ולא-תהיה להם לאיש מוכיח:  כי בית מרי, המה. 
<B>ג,כז</B> ובדברי אותך, אפתח את-פיך, ואמרת אליהם, כה אמר אדוניי יהוה; השומע ישמע והחדל יחדל, כי בית מרי המה.  {פ}</P>

<P><B>ד,א</B> ואתה בן-אדם קח-לך לבינה, ונתת אותה לפניך; וחקות עליה עיר, את-ירושלים. 
<B>ד,ב</B> ונתת עליה מצור, ובנית עליה דייק, ושפכת עליה, סוללה; ונתת עליה מחנות ושים-עליה כרים, סביב. 
<B>ד,ג</B> ואתה קח-לך, מחבת ברזל, ונתת אותה קיר ברזל, בינך ובין העיר; והכינות את-פניך אליה והייתה במצור, וצרת עליה--אות היא, לבית ישראל.  {פ}</P>

<P><B>ד,ד</B> ואתה שכב על-צידך השמאלי, ושמת את-עוון בית-ישראל עליו:  מספר הימים אשר תשכב עליו, תישא את-עוונם. 
<B>ד,ה</B> ואני, נתתי לך את-שני עוונם, למספר ימים, שלוש-מאות ותשעים יום; ונשאת, עוון בית-ישראל. 
<B>ד,ו</B> וכילית את-אלה, ושכבת על-צידך הימני שנית, ונשאת, את-עוון בית-יהודה--ארבעים יום, יום לשנה יום לשנה נתתיו לך. 
<B>ד,ז</B> ואל-מצור ירושלים תכין פניך, וזרועך חשופה; וניבאת, עליה. 
<B>ד,ח</B> והנה נתתי עליך, עבותים; ולא-תיהפך מצידך אל-צידך, עד-כלותך ימי מצורך. 
<B>ד,ט</B> ואתה קח-לך חיטין ושעורים ופול ועדשים ודוחן וכוסמים, ונתת אותם בכלי אחד, ועשית אותם לך, ללחם:  מספר הימים אשר-אתה שוכב על-צידך, שלוש-מאות ותשעים יום--תאכלנו. 
<B>ד,י</B> ומאכלך, אשר תאכלנו--במשקול, עשרים שקל ליום:  מעת עד-עת, תאכלנו. 
<B>ד,יא</B> ומים במשורה תשתה, שישית ההין:  מעת עד-עת, תשתה. 
<B>ד,יב</B> ועוגת שעורים, תאכלנה; והיא, בגללי ציאת האדם--תעוגנה, לעיניהם.  {ס}</P>

<P><B>ד,יג</B> ויאמר יהוה, ככה יאכלו בני-ישראל את-לחמם טמא, בגויים, אשר אדיחם שם. 
<B>ד,יד</B> ואומר, אהה אדוניי יהוה, הנה נפשי, לא מטומאה; ונבילה וטריפה לא-אכלתי מנעוריי ועד-עתה, ולא-בא בפי בשר פיגול.  {ס}</P>

<P><B>ד,טו</B> ויאמר אליי--ראה נתתי לך את-צפיעי הבקר, תחת גללי האדם; ועשית את-לחמך, עליהם.  {ס}</P>

<P><B>ד,טז</B> ויאמר אליי, בן-אדם הנני שובר מטה-לחם בירושלים, ואכלו-לחם במשקל, ובדאגה; ומים, במשורה ובשיממון ישתו. 
<B>ד,יז</B> למען יחסרו, לחם ומים; ונשמו איש ואחיו, ונמקו בעוונם.  {פ}</P>

<P><B>ה,א</B> ואתה בן-אדם קח-לך חרב חדה, תער הגלבים תיקחנה לך, והעברת על-ראשך, ועל-זקנך; ולקחת לך מאזני משקל, וחילקתם. 
<B>ה,ב</B> שלישית, באור תבעיר בתוך העיר, כמלאות, ימי המצור; ולקחת את-השלישית, תכה בחרב סביבותיה, והשלישית תזרה לרוח, וחרב אריק אחריהם. 
<B>ה,ג</B> ולקחת משם, מעט במספר; וצרת אותם, בכנפיך. 
<B>ה,ד</B> ומהם, עוד תיקח, והשלכת אותם אל-תוך האש, ושרפת אותם באש:  ממנו תצא-אש, אל-כל-בית ישראל.  {פ}</P>

<P><B>ה,ה</B> כה אמר, אדוניי יהוה, זאת ירושלים, בתוך הגויים שמתיה; וסביבותיה, ארצות. 
<B>ה,ו</B> ותמר את-משפטיי לרשעה, מן-הגויים, ואת-חוקותיי, מן-הארצות אשר סביבותיה:  כי במשפטיי מאסו, וחוקותיי לא-הלכו בהם.  {ס}</P>

<P><B>ה,ז</B> לכן כה-אמר אדוניי יהוה, יען המונכם מן-הגויים אשר סביבותיכם, בחוקותיי לא הלכתם, ואת-משפטיי לא עשיתם; וכמשפטי הגויים אשר סביבותיכם, לא עשיתם. 
<B>ה,ח</B> לכן, כה אמר אדוניי יהוה, הנני עלייך, גם-אני; ועשיתי בתוכך משפטים, לעיני הגויים. 
<B>ה,ט</B> ועשיתי בך, את אשר לא-עשיתי, ואת אשר-לא-אעשה כמוהו, עוד--יען, כל-תועבותייך.  {פ}</P>

<P><B>ה,י</B> לכן, אבות יאכלו בנים בתוכך, ובנים, יאכלו אבותם; ועשיתי בך שפטים, וזיריתי את-כל-שאריתך לכל-רוח.  {ס}</P>

<P><B>ה,יא</B> לכן חי-אני, נאום אדוניי יהוה, אם-לא יען את-מקדשי טימאת, בכל-שיקוצייך ובכל-תועבותייך; וגם-אני אגרע ולא-תחוס עיני, וגם-אני לא אחמול. 
<B>ה,יב</B> שלישיתך בדבר ימותו, וברעב יכלו בתוכך, והשלישית, בחרב ייפלו סביבותייך; והשלישית לכל-רוח אזרה, וחרב אריק אחריהם. 
<B>ה,יג</B> וכלה אפי, והניחותי חמתי בם--והינחמתי; וידעו כי-אני יהוה, דיברתי בקנאתי, בכלותי חמתי, בם. 
<B>ה,יד</B> ואתנך לחורבה ולחרפה, בגויים אשר סביבותייך, לעיני, כל-עובר. 
<B>ה,טו</B> והייתה חרפה וגדופה, מוסר ומשמה, לגויים, אשר סביבותייך:  בעשותי בך שפטים באף ובחמה, ובתוכחות חמה--אני יהוה, דיברתי. 
<B>ה,טז</B> בשלחי את-חיצי הרעב הרעים בהם, אשר היו למשחית, אשר-אשלח אותם, לשחתכם--ורעב אוסף עליכם, ושברתי לכם מטה-לחם. 
<B>ה,יז</B> ושילחתי עליכם רעב וחיה רעה, ושיכלוך, ודבר ודם, יעבור-בך; וחרב אביא עלייך, אני יהוה דיברתי.  {פ}</P>

<P><B>ו,א</B> ויהי דבר-יהוה, אליי לאמור. 
<B>ו,ב</B> בן-אדם, שים פניך אל-הרי ישראל; והינבא, אליהם. 
<B>ו,ג</B> ואמרת--הרי ישראל, שמעו דבר-אדוניי יהוה:  כה-אמר אדוניי יהוה להרים ולגבעות לאפיקים ולגיאיות, הנני אני מביא עליכם חרב, ואיבדתי, במותיכם. 
<B>ו,ד</B> ונשמו, מזבחותיכם, ונשברו, חמניכם; והפלתי, חלליכם, לפני, גילוליכם. 
<B>ו,ה</B> ונתתי, את-פגרי בני ישראל, לפני, גילוליהם; וזיריתי, את-עצמותיכם, סביבות, מזבחותיכם. 
<B>ו,ו</B> בכול, מושבותיכם, הערים תחרבנה, והבמות תישמנה--למען יחרבו ויאשמו מזבחותיכם, ונשברו ונשבתו גילוליכם, ונגדעו חמניכם, ונמחו מעשיכם. 
<B>ו,ז</B> ונפל חלל, בתוככם; וידעתם, כי-אני יהוה. 
<B>ו,ח</B> והותרתי, בהיות לכם פליטי חרב--בגויים:  בהיזרותיכם, בארצות. 
<B>ו,ט</B> וזכרו פליטיכם אותי, בגויים אשר נשבו-שם, אשר נשברתי את-ליבם הזונה אשר-סר מעליי, ואת עיניהם הזונות אחרי גילוליהם; ונקוטו, בפניהם, אל-הרעות אשר עשו, לכול תועבותיהם. 
<B>ו,י</B> וידעו, כי-אני יהוה; לא אל-חינם דיברתי, לעשות להם הרעה הזאת.  {פ}</P>

<P><B>ו,יא</B> כה-אמר אדוניי יהוה, הכה בכפך ורקע ברגלך ואמור-אח, אל כל-תועבות רעות, בית ישראל:  אשר, בחרב ברעב ובדבר--ייפולו. 
<B>ו,יב</B> הרחוק בדבר ימות, והקרוב בחרב ייפול, והנשאר והנצור, ברעב ימות; וכיליתי חמתי, בם. 
<B>ו,יג</B> וידעתם, כי-אני יהוה, בהיות חלליהם בתוך גילוליהם, סביבות מזבחותיהם; אל כל-גבעה רמה בכול ראשי ההרים, ותחת כל-עץ רענן ותחת כל-אלה עבותה, מקום אשר נתנו-שם ריח ניחוח, לכול גילוליהם. 
<B>ו,יד</B> ונטיתי את-ידי, עליהם, ונתתי את-הארץ שממה ומשמה ממדבר דבלתה, בכול מושבותיהם; וידעו, כי-אני יהוה.  {פ}</P>

<P><B>ז,א</B> ויהי דבר-יהוה, אליי לאמור. 
<B>ז,ב</B> ואתה בן-אדם, כה-אמר אדוניי יהוה לאדמת ישראל--קץ:  בא הקץ, על-ארבע כנפות הארץ. 
<B>ז,ג</B> עתה, הקץ עלייך, ושילחתי אפי בך, ושפטתיך כדרכייך; ונתתי עלייך, את כל-תועבותייך. 
<B>ז,ד</B> ולא-תחוס עיני עלייך, ולא אחמול:  כי דרכייך עלייך אתן, ותועבותייך בתוכך תהיינה, וידעתם, כי-אני יהוה.  {פ}</P>

<P><B>ז,ה</B> כה אמר, אדוניי יהוה:  רעה אחת רעה, הנה באה. 
<B>ז,ו</B> קץ בא, בא הקץ הקיץ אלייך; הנה, באה. 
<B>ז,ז</B> באה הצפירה אליך, יושב הארץ; בא העת, קרוב היום מהומה--ולא-הד הרים. 
<B>ז,ח</B> עתה מקרוב, אשפוך חמתי עלייך, וכיליתי אפי בך, ושפטתיך כדרכייך; ונתתי עלייך, את כל-תועבותייך. 
<B>ז,ט</B> ולא-תחוס עיני, ולא אחמול:  כדרכייך עלייך אתן, ותועבותייך בתוכך תהיינה, וידעתם, כי אני יהוה מכה. 
<B>ז,י</B> הנה היום, הנה באה:  יצאה, הצפירה--צץ המטה, פרח הזדון. 
<B>ז,יא</B> החמס קם, למטה-רשע; לא-מהם ולא מהמונם, ולא מהמהם--ולא-נוה בהם. 
<B>ז,יב</B> בא העת, הגיע היום--הקונה אל-ישמח, והמוכר אל-יתאבל:  כי חרון, אל-כל-המונה. 
<B>ז,יג</B> כי המוכר, אל-הממכר לא ישוב, ועוד בחיים, חיתם:  כי-חזון אל-כל-המונה לא ישוב, ואיש בעוונו חיתו לא יתחזקו. 
<B>ז,יד</B> תקעו בתקוע והכין הכול, ואין הולך למלחמה:  כי חרוני, אל-כל-המונה. 
<B>ז,טו</B> החרב בחוץ, והדבר והרעב מבית:  אשר בשדה, בחרב ימות, ואשר בעיר, רעב ודבר יאכלנו. 
<B>ז,טז</B> ופלטו, פליטיהם, והיו אל-ההרים כיוני הגיאיות כולם, הומות--איש, בעוונו. 
<B>ז,יז</B> כל-הידיים, תרפינה; וכל-ברכיים, תלכנה מים. 
<B>ז,יח</B> וחגרו שקים, וכיסתה אותם פלצות; ואל כל-פנים בושה, ובכל-ראשיהם קורחה. 
<B>ז,יט</B> כספם בחוצות ישליכו, וזהבם לנידה יהיה--כספם וזהבם לא-יוכל להצילם ביום עברת יהוה, נפשם לא ישבעו ומעיהם לא ימלאו:  כי-מכשול עוונם, היה. 
<B>ז,כ</B> וצבי עדייו לגאון שמהו, וצלמי תועבותם שיקוציהם עשו בו; על-כן נתתיו להם, לנידה. 
<B>ז,כא</B> ונתתיו ביד-הזרים לבז, ולרשעי הארץ לשלל; וחיללוהו. 
<B>ז,כב</B> והסיבותי פניי מהם, וחיללו את-צפוני; ובאו-בה פריצים, וחיללוה.  {פ}</P>

<P><B>ז,כג</B> עשה, הרתוק:  כי הארץ, מלאה משפט דמים, והעיר, מלאה חמס. 
<B>ז,כד</B> והבאתי רעי גויים, וירשו את-בתיהם; והשבתי גאון עזים, וניחלו מקדשיהם. 
<B>ז,כה</B> קפדה-בא; וביקשו שלום, ואין. 
<B>ז,כו</B> הווה על-הווה תבוא, ושמועה אל-שמועה תהיה; וביקשו חזון, מנביא--ותורה תאבד מכוהן, ועצה מזקנים. 
<B>ז,כז</B> המלך יתאבל, ונשיא ילבש שממה, וידי עם-הארץ, תיבהלנה; מדרכם אעשה אותם, ובמשפטיהם אשפטם, וידעו, כי-אני יהוה.  {פ}</P>

<P><B>ח,א</B> ויהי בשנה השישית, בשישי בחמישה לחודש, אני יושב בביתי, וזקני יהודה יושבים לפניי; ותיפול עליי שם, יד אדוניי יהוה. 
<B>ח,ב</B> ואראה, והנה דמות כמראה-אש--ממראה מותניו ולמטה, אש; וממותניו ולמעלה, כמראה-זוהר כעין החשמלה. 
<B>ח,ג</B> וישלח תבנית יד, וייקחני בציצית ראשי; ותישא אותי רוח בין-הארץ ובין השמיים ותבא אותי ירושלימה במראות אלוהים, אל-פתח שער הפנימית הפונה צפונה, אשר-שם מושב, סמל הקנאה המקנה. 
<B>ח,ד</B> והנה-שם--כבוד, אלוהי ישראל:  כמראה, אשר ראיתי בבקעה. 
<B>ח,ה</B> ויאמר אליי--בן-אדם, שא-נא עיניך דרך צפונה; ואשא עיניי, דרך צפונה, והנה מצפון לשער המזבח, סמל הקנאה הזה בביאה. 
<B>ח,ו</B> ויאמר אליי--בן-אדם, הרואה אתה מה הם עושים; תועבות גדולות אשר בית-ישראל עושים פה, לרוחקה מעל מקדשי, ועוד תשוב תראה, תועבות גדולות.  {פ}</P>

<P><B>ח,ז</B> ויבא אותי, אל-פתח החצר; ואראה, והנה חור-אחד בקיר. 
<B>ח,ח</B> ויאמר אליי, בן-אדם חתור-נא בקיר; ואחתור בקיר, והנה פתח אחד.  {ס}</P>

<P><B>ח,ט</B> ויאמר, אליי:  בוא וראה את-התועבות הרעות, אשר הם עושים פה. 
<B>ח,י</B> ואבוא, ואראה, והנה כל-תבנית רמש ובהמה שקץ, וכל-גילולי בית ישראל--מחוקה על-הקיר, סביב סביב. 
<B>ח,יא</B> ושבעים איש מזקני בית-ישראל ויאזניהו בן-שפן עומד בתוכם, עומדים לפניהם, ואיש מקטרתו, בידו; ועתר ענן-הקטורת, עולה. 
<B>ח,יב</B> ויאמר אליי, הראית בן-אדם, אשר זקני בית-ישראל עושים בחושך, איש בחדרי משכיתו:  כי אומרים, אין יהוה רואה אותנו--עזב יהוה, את-הארץ. 
<B>ח,יג</B> ויאמר, אליי:  עוד תשוב תראה תועבות גדולות, אשר-המה עושים. 
<B>ח,יד</B> ויבא אותי, אל-פתח שער בית-יהוה, אשר, אל-הצפונה; והנה-שם הנשים יושבות, מבכות את-התמוז.  {ס}</P>

<P><B>ח,טו</B> ויאמר אליי, הראית בן-אדם; עוד תשוב תראה תועבות, גדולות מאלה. 
<B>ח,טז</B> ויבא אותי, אל-חצר בית-יהוה הפנימית, והנה-פתח היכל יהוה בין האולם ובין המזבח, כעשרים וחמישה איש; אחוריהם אל-היכל יהוה, ופניהם קדמה, והמה משתחוויתם קדמה, לשמש. 
<B>ח,יז</B> ויאמר אליי, הראית בן-אדם--הנקל לבית יהודה, מעשות את-התועבות אשר עשו-פה:  כי-מלאו את-הארץ חמס, וישובו להכעיסני, והנם שולחים את-הזמורה, אל-אפם. 
<B>ח,יח</B> וגם-אני אעשה בחמה, לא-תחוס עיני ולא אחמול; וקראו באוזניי קול גדול, ולא אשמע אותם. 
<B>ט,א</B> ויקרא באוזניי, קול גדול לאמור, קרבו, פקודות העיר; ואיש כלי משחתו, בידו. 
<B>ט,ב</B> והנה שישה אנשים באים מדרך-שער העליון אשר מופנה צפונה, ואיש כלי מפצו בידו, ואיש-אחד בתוכם לבוש בדים, וקסת הסופר במותניו; ויבואו, ויעמדו, אצל, מזבח הנחושת. 
<B>ט,ג</B> וכבוד אלוהי ישראל, נעלה מעל הכרוב אשר היה עליו, אל, מפתן הבית; ויקרא, אל-האיש הלבוש הבדים, אשר קסת הסופר, במותניו.  {פ}</P>

<P><B>ט,ד</B> ויאמר יהוה, אליו, עבור בתוך העיר, בתוך ירושלים; והתווית תו על-מצחות האנשים, הנאנחים והנאנקים, על כל-התועבות, הנעשות בתוכה. 
<B>ט,ה</B> ולאלה אמר באוזניי, עברו בעיר אחריו והכו:  אל-תחוס עינכם, ואל-תחמולו. 
<B>ט,ו</B> זקן בחור ובתולה וטף ונשים תהרגו למשחית, ועל-כל-איש אשר-עליו התו אל-תיגשו, וממקדשי, תחלו; ויחלו באנשים הזקנים, אשר לפני הבית. 
<B>ט,ז</B> ויאמר אליהם טמאו את-הבית, ומלאו את-החצרות חללים--צאו; ויצאו, והכו בעיר. 
<B>ט,ח</B> ויהי, כהכותם, ונאשאר, אני; ואפלה על-פניי ואזעק, ואומר אהה אדוניי יהוה, המשחית אתה את כל-שארית ישראל, בשופכך את-חמתך על-ירושלים. 
<B>ט,ט</B> ויאמר אליי, עוון בית-ישראל ויהודה גדול במאוד מאוד, ותימלא הארץ דמים, והעיר מלאה מוטה:  כי אמרו, עזב יהוה את-הארץ, ואין יהוה, רואה. 
<B>ט,י</B> וגם-אני--לא-תחוס עיני, ולא אחמול; דרכם, בראשם נתתי. 
<B>ט,יא</B> והנה האיש לבוש הבדים, אשר הקסת במותניו, משיב דבר, לאמור:  עשיתי, ככול אשר ציוויתני.  {פ}</P>

<P><B>י,א</B> ואראה, והנה אל-הרקיע אשר על-ראש הכרובים, כאבן ספיר, כמראה דמות כיסא--נראה, עליהם. 
<B>י,ב</B> ויאמר אל-האיש לבוש הבדים, ויאמר בוא אל-בינות לגלגל אל-תחת לכרוב ומלא חופניך גחלי-אש מבינות לכרובים, וזרוק, על-העיר; ויבוא, לעיניי. 
<B>י,ג</B> והכרובים, עומדים מימין לבית--בבואו האיש; והענן מלא, את-החצר הפנימית. 
<B>י,ד</B> וירם כבוד-יהוה מעל הכרוב, על מפתן הבית; ויימלא הבית, את-הענן, והחצר מלאה, את-נוגה כבוד יהוה. 
<B>י,ה</B> וקול, כנפי הכרובים--נשמע, עד-החצר החיצונה:  כקול אל-שדיי, בדברו. 
<B>י,ו</B> ויהי, בצוותו את-האיש לבוש-הבדים לאמור, קח אש מבינות לגלגל, מבינות לכרובים; ויבוא, ויעמוד, אצל, האופן. 
<B>י,ז</B> וישלח הכרוב את-ידו מבינות לכרובים, אל-האש אשר בינות הכרובים, ויישא וייתן, אל-חופני לבוש הבדים; וייקח, וייצא. 
<B>י,ח</B> ויירא, לכרובים--תבנית, יד-אדם, תחת, כנפיהם. 
<B>י,ט</B> ואראה, והנה ארבעה אופנים אצל הכרובים--אופן אחד אצל הכרוב אחד, ואופן אחד אצל הכרוב אחד; ומראה, האופנים, כעין, אבן תרשיש. 
<B>י,י</B> ומראיהם--דמות אחד, לארבעתם:  כאשר יהיה האופן, בתוך האופן. 
<B>י,יא</B> בלכתם, אל-ארבעת רבעיהם ילכו--לא ייסבו, בלכתם:  כי המקום אשר-יפנה הראש, אחריו ילכו--לא ייסבו, בלכתם. 
<B>י,יב</B> וכל-בשרם, וגביהם, וידיהם, וכנפיהם--והאופנים, מלאים עיניים סביב, לארבעתם, אופניהם. 
<B>י,יג</B> לאופנים--להם קורא הגלגל, באוזניי. 
<B>י,יד</B> וארבעה פנים, לאחד:  פני האחד פני הכרוב, ופני השני פני אדם, והשלישי פני אריה, והרביעי פני-נשר. 
<B>י,טו</B> ויירומו, הכרובים--היא החיה, אשר ראיתי בנהר-כבר. 
<B>י,טז</B> ובלכת, הכרובים, ילכו האופנים, אצלם; ובשאת הכרובים את-כנפיהם, לרום מעל הארץ, לא-ייסבו האופנים גם-הם, מאצלם. 
<B>י,יז</B> בעומדם יעמודו, וברומם יירומו אותם:  כי רוח החיה, בהם. 
<B>י,יח</B> וייצא כבוד יהוה, מעל מפתן הבית; ויעמוד, על-הכרובים. 
<B>י,יט</B> וישאו הכרובים את-כנפיהם ויירומו מן-הארץ לעיניי, בצאתם, והאופנים, לעומתם; ויעמוד, פתח שער בית-יהוה הקדמוני, וכבוד אלוהי-ישראל עליהם, מלמעלה. 
<B>י,כ</B> היא החיה, אשר ראיתי תחת אלוהי-ישראל--בנהר-כבר; ואדע, כי כרובים המה. 
<B>י,כא</B> ארבעה ארבעה פנים לאחד, וארבע כנפיים לאחד; ודמות ידי אדם, תחת כנפיהם. 
<B>י,כב</B> ודמות פניהם--המה הפנים אשר ראיתי על-נהר-כבר, מראיהם ואותם; איש אל-עבר פניו, ילכו. 
<B>יא,א</B> ותישא אותי רוח, ותבא אותי אל-שער בית-יהוה הקדמוני הפונה קדימה, והנה בפתח השער, עשרים וחמישה איש; ואראה בתוכם את-יאזניה בן-עזור, ואת-פלטיהו בן-בניהו--שרי העם.  {פ}</P>

<P><B>יא,ב</B> ויאמר, אליי:  בן-אדם--אלה האנשים החושבים אוון והיועצים עצת-רע, בעיר הזאת. 
<B>יא,ג</B> האומרים, לא בקרוב בנות בתים; היא הסיר, ואנחנו הבשר.  {ס}</P>

<P><B>יא,ד</B> לכן, הינבא עליהם:  הינבא, בן-אדם. 
<B>יא,ה</B> ותיפול עליי, רוח יהוה, ויאמר אליי אמור כה-אמר יהוה, כן אמרתם בית ישראל; ומעלות רוחכם, אני ידעתיה. 
<B>יא,ו</B> הרביתם חלליכם, בעיר הזאת; ומילאתם חוצותיה, חלל.  {פ}</P>

<P><B>יא,ז</B> לכן, כה-אמר אדוניי יהוה, חלליכם אשר שמתם בתוכה, המה הבשר והיא הסיר; ואתכם, הוציא מתוכה. 
<B>יא,ח</B> חרב, יראתם; וחרב אביא עליכם, נאום אדוניי יהוה. 
<B>יא,ט</B> והוצאתי אתכם מתוכה, ונתתי אתכם ביד-זרים; ועשיתי בכם, שפטים. 
<B>יא,י</B> בחרב תיפולו, על-גבול ישראל אשפוט אתכם; וידעתם, כי-אני יהוה. 
<B>יא,יא</B> היא, לא-תהיה לכם לסיר, ואתם תהיו בתוכה, לבשר; אל-גבול ישראל, אשפוט אתכם. 
<B>יא,יב</B> וידעתם, כי-אני יהוה, אשר בחוקיי לא הלכתם, ומשפטיי לא עשיתם; וכמשפטי הגויים אשר סביבותיכם, עשיתם. 
<B>יא,יג</B> ויהי, כהינבאי, ופלטיהו בן-בניה, מת; ואפול על-פניי ואזעק קול-גדול, ואומר אהה אדוניי יהוה--כלה אתה עושה, את שארית ישראל.  {פ}</P>

<P><B>יא,יד</B> ויהי דבר-יהוה, אליי לאמור. 
<B>יא,טו</B> בן-אדם, אחיך אחיך אנשי גאלותך, וכל-בית ישראל, כולו:  אשר אמרו להם יושבי ירושלים, רחקו מעל יהוה--לנו היא ניתנה הארץ, למורשה.  {ס}</P>

<P><B>יא,טז</B> לכן אמור, כה-אמר אדוניי יהוה, כי הרחקתים בגויים, וכי הפיצותים בארצות; ואהי להם למקדש מעט, בארצות אשר-באו שם.  {ס}</P>

<P><B>יא,יז</B> לכן אמור, כה-אמר אדוניי יהוה, וקיבצתי אתכם מן-העמים, ואספתי אתכם מן-הארצות אשר נפוצותם בהם; ונתתי לכם, את-אדמת ישראל. 
<B>יא,יח</B> ובאו-שמה; והסירו את-כל-שיקוציה, ואת-כל-תועבותיה--ממנה. 
<B>יא,יט</B> ונתתי להם לב אחד, ורוח חדשה אתן בקרבכם; והסירותי לב האבן, מבשרם, ונתתי להם, לב בשר. 
<B>יא,כ</B> למען בחוקותיי ילכו, ואת-משפטיי ישמרו ועשו אותם; והיו-לי לעם--ואני, אהיה להם לאלוהים. 
<B>יא,כא</B> ואל-לב שיקוציהם ותועבותיהם, ליבם הולך--דרכם בראשם נתתי, נאום אדוניי יהוה. 
<B>יא,כב</B> וישאו הכרובים את-כנפיהם, והאופנים לעומתם; וכבוד אלוהי-ישראל עליהם, מלמעלה. 
<B>יא,כג</B> ויעל כבוד יהוה, מעל תוך העיר; ויעמוד, על-ההר, אשר, מקדם לעיר. 
<B>יא,כד</B> ורוח נשאתני, ותביאני כשדימה אל-הגולה, במראה, ברוח אלוהים; ויעל, מעליי, המראה, אשר ראיתי. 
<B>יא,כה</B> ואדבר, אל-הגולה, את כל-דברי יהוה, אשר הראני.  {פ}</P>

<P><B>יב,א</B> ויהי דבר-יהוה, אליי לאמור. 
<B>יב,ב</B> בן-אדם, בתוך בית-המרי אתה יושב:  אשר עיניים להם לראות ולא ראו, אוזניים להם לשמוע ולא שמעו--כי בית מרי, הם. 
<B>יב,ג</B> ואתה בן-אדם, עשה לך כלי גולה, וגלה יומם, לעיניהם; וגלית ממקומך אל-מקום אחר, לעיניהם--אוליי יראו, כי בית מרי המה. 
<B>יב,ד</B> והוצאת כליך ככלי גולה, יומם--לעיניהם; ואתה, תצא בערב לעיניהם, כמוצאי, גולה. 
<B>יב,ה</B> לעיניהם, חתור-לך בקיר; והוצאת, בו. 
<B>יב,ו</B> לעיניהם על-כתף תישא, בעלטה תוציא--פניך תכסה, ולא תראה את-הארץ:  כי-מופת נתתיך, לבית ישראל. 
<B>יב,ז</B> ואעש כן, כאשר צוויתי, כליי הוצאתי ככלי גולה יומם, ובערב חתרתי-לי בקיר ביד; בעלטה הוצאתי על-כתף נשאתי, לעיניהם.  {פ}</P>

<P><B>יב,ח</B> ויהי דבר-יהוה אליי, בבוקר לאמור. 
<B>יב,ט</B> בן-אדם, הלוא אמרו אליך בית ישראל בית המרי:  מה, אתה עושה. 
<B>יב,י</B> אמור אליהם, כה אמר אדוניי יהוה:  הנשיא המשא הזה, בירושלים, וכל-בית ישראל, אשר-המה בתוכם. 
<B>יב,יא</B> אמור, אני מופתכם:  כאשר עשיתי, כן ייעשה להם--בגולה בשבי, ילכו. 
<B>יב,יב</B> והנשיא אשר-בתוכם אל-כתף יישא, בעלטה וייצא--בקיר יחתרו, להוציא בו; פניו יכסה--יען אשר לא-יראה לעין הוא, את-הארץ. 
<B>יב,יג</B> ופרשתי את-רשתי עליו, ונתפש במצודתי; והבאתי אותו בבלה ארץ כשדים, ואותה לא-יראה ושם ימות. 
<B>יב,יד</B> וכול אשר סביבותיו עזרו וכל-אגפיו, אזרה לכל-רוח; וחרב, אריק אחריהם. 
<B>יב,טו</B> וידעו, כי-אני יהוה, בהפיצי אותם בגויים, וזיריתי אותם בארצות. 
<B>יב,טז</B> והותרתי מהם אנשי מספר, מחרב מרעב ומדבר--למען יספרו את-כל-תועבותיהם, בגויים אשר-באו שם, וידעו, כי-אני יהוה.  {פ}</P>

<P><B>יב,יז</B> ויהי דבר-יהוה, אליי לאמור. 
<B>יב,יח</B> בן-אדם, לחמך ברעש תאכל; ומימיך, ברוגזה ובדאגה תשתה. 
<B>יב,יט</B> ואמרת אל-עם הארץ כה-אמר אדוניי יהוה ליושבי ירושלים, אל-אדמת ישראל, לחמם בדאגה יאכלו, ומימיהם בשיממון ישתו--למען תישם ארצה, ממלואה, מחמס, כל-היושבים בה. 
<B>יב,כ</B> והערים הנושבות תחרבנה, והארץ שממה תהיה; וידעתם, כי-אני יהוה.  {פ}</P>

<P><B>יב,כא</B> ויהי דבר-יהוה, אליי לאמור. 
<B>יב,כב</B> בן-אדם, מה-המשל הזה לכם, על-אדמת ישראל, לאמור:  יארכו, הימים, ואבד, כל-חזון. 
<B>יב,כג</B> לכן אמור אליהם, כה-אמר אדוניי יהוה, השבתי את-המשל הזה, ולא-ימשלו אותו עוד בישראל:  כי, אם-דבר אליהם, קרבו הימים, ודבר כל-חזון. 
<B>יב,כד</B> כי לא יהיה עוד, כל-חזון שוא--ומקסם חלק:  בתוך, בית ישראל. 
<B>יב,כה</B> כי אני יהוה, אדבר את אשר אדבר דבר וייעשה--לא תימשך, עוד:  כי בימיכם בית המרי, אדבר דבר ועשיתיו, נאום, אדוניי יהוה.  {פ}</P>

<P><B>יב,כו</B> ויהי דבר-יהוה, אליי לאמור. 
<B>יב,כז</B> בן-אדם, הנה בית-ישראל אומרים, החזון אשר-הוא חוזה, לימים רבים; ולעיתים רחוקות, הוא ניבא. 
<B>יב,כח</B> לכן אמור אליהם, כה אמר אדוניי יהוה, לא-תימשך עוד, כל-דבריי--אשר אדבר דבר וייעשה, נאום אדוניי יהוה.  {פ}</P>

<P><B>יג,א</B> ויהי דבר-יהוה, אליי לאמור. 
<B>יג,ב</B> בן-אדם, הינבא אל-נביאי ישראל הניבאים; ואמרת לנביאי מליבם, שמעו דבר-יהוה. 
<B>יג,ג</B> כה אמר אדוניי יהוה, הוי על-הנביאים הנבלים, אשר הולכים אחר רוחם, ולבלתי ראו. 
<B>יג,ד</B> כשועלים, בחורבות--נביאיך ישראל, היו. 
<B>יג,ה</B> לא עליתם בפרצות, ותגדרו גדר על-בית ישראל, לעמוד במלחמה, ביום יהוה. 
<B>יג,ו</B> חזו שוא, וקסם כזב--האומרים נאום-יהוה, ויהוה לא שלחם; וייחלו, לקיים דבר. 
<B>יג,ז</B> הלוא מחזה-שוא חזיתם, ומקסם כזב אמרתם; ואומרים, נאום-יהוה, ואני, לא דיברתי.  {ס}</P>

<P><B>יג,ח</B> לכן, כה אמר אדוניי יהוה, יען דברכם שוא, וחזיתם כזב--לכן הנני אליכם, נאום אדוניי יהוה. 
<B>יג,ט</B> והייתה ידי, אל-הנביאים החוזים שוא והקוסמים כזב, בסוד עמי לא-יהיו ובכתב בית-ישראל לא ייכתבו, ואל-אדמת ישראל לא יבואו; וידעתם, כי אני אדוניי יהוה. 
<B>יג,י</B> יען וביען הטעו את-עמי, לאמור שלום--ואין שלום; והוא בונה חיץ, והנם טחים אותו תפל. 
<B>יג,יא</B> אמור אל-טחי תפל, וייפול; היה גשם שוטף, ואתנה אבני אלגביש תיפולנה, ורוח סערות, תבקע. 
<B>יג,יב</B> והנה, נפל הקיר:  הלוא ייאמר אליכם, איה הטיח אשר טחתם.  {ס}</P>

<P><B>יג,יג</B> לכן, כה אמר אדוניי יהוה, וביקעתי רוח-סערות, בחמתי; וגשם שוטף באפי יהיה, ואבני אלגביש בחמה לכלה. 
<B>יג,יד</B> והרסתי את-הקיר אשר-טחתם תפל, והגעתיהו אל-הארץ--ונגלה יסודו; ונפלה וכליתם בתוכה, וידעתם כי-אני יהוה. 
<B>יג,טו</B> וכיליתי את-חמתי בקיר, ובטחים אותו תפל; ואומר לכם אין הקיר, ואין הטחים אותו. 
<B>יג,טז</B> נביאי ישראל, הניבאים אל-ירושלים, והחוזים לה, חזון שלום; ואין שלום, נאום אדוניי יהוה.  {פ}</P>

<P><B>יג,יז</B> ואתה בן-אדם, שים פניך אל-בנות עמך, המתנבאות, מליבהן; והינבא, עליהן. 
<B>יג,יח</B> ואמרת כה-אמר אדוניי יהוה, הוי למתפרות כסתות על כל-אצילי ידיי ועושות המספחות על-ראש כל-קומה--לצודד נפשות; הנפשות תצודדנה לעמי, ונפשות לכנה תחיינה. 
<B>יג,יט</B> ותחללנה אותי אל-עמי, בשעלי שעורים ובפתותי לחם, להמית נפשות אשר לא-תמותנה, ולחייות נפשות אשר לא-תחיינה:  בכזבכם--לעמי, שומעי כזב.  {ס}</P>

<P><B>יג,כ</B> לכן כה-אמר אדוניי יהוה, הנני אל-כיסתותיכנה אשר אתנה מצודדות שם את-הנפשות לפורחות, וקרעתי אותם, מעל זרועותיכם; ושילחתי, את-הנפשות, אשר אתם מצודדות את-נפשים, לפורחות. 
<B>יג,כא</B> וקרעתי את-מספחותיכם, והצלתי את-עמי מידכן, ולא-יהיו עוד בידכן, למצודה; וידעתן, כי-אני יהוה. 
<B>יג,כב</B> יען הכאות לב-צדיק שקר, ואני לא הכאבתיו, ולחזק ידי רשע, לבלתי-שוב מדרכו הרע להחיותו. 
<B>יג,כג</B> לכן, שוא לא תחזינה, וקסם, לא-תקסמנה עוד; והצלתי את-עמי מידכן, וידעתן כי-אני יהוה. 
<B>יד,א</B> ויבוא אליי אנשים, מזקני ישראל; ויישבו, לפניי.  {פ}</P>

<P><B>יד,ב</B> ויהי דבר-יהוה, אליי לאמור. 
<B>יד,ג</B> בן-אדם, האנשים האלה העלו גילוליהם על-ליבם, ומכשול עוונם, נתנו נוכח פניהם:  האידרוש אידרש, להם.  {ס}</P>

<P><B>יד,ד</B> לכן דבר-אותם ואמרת אליהם כה-אמר אדוניי יהוה, איש איש מבית ישראל אשר יעלה את-גילוליו אל-ליבו ומכשול עוונו ישים נוכח פניו, ובא, אל-הנביא:  אני יהוה, נעניתי לו בא--ברוב גילוליו. 
<B>יד,ה</B> למען תפוש את-בית-ישראל, בליבם, אשר נזורו מעליי, בגילוליהם כולם.  {ס}</P>

<P><B>יד,ו</B> לכן אמור אל-בית ישראל, כה אמר אדוניי יהוה, שובו והשיבו, מעל גילוליכם; ומעל כל-תועבותיכם, השיבו פניכם. 
<B>יד,ז</B> כי איש איש מבית ישראל, ומהגר אשר-יגור בישראל, ויינזר מאחריי ויעל גילוליו אל-ליבו, ומכשול עוונו ישים נוכח פניו; ובא אל-הנביא, לדרוש-לו בי--אני יהוה, נענה-לו בי. 
<B>יד,ח</B> ונתתי פניי באיש ההוא, והשימותיהו לאות ולמשלים, והכרתיו, מתוך עמי; וידעתם, כי-אני יהוה.  {ס}</P>

<P><B>יד,ט</B> והנביא כי-יפותה, ודיבר דבר--אני יהוה פיתיתי, את הנביא ההוא; ונטיתי את-ידי, עליו, והשמדתיו, מתוך עמי ישראל. 
<B>יד,י</B> ונשאו, עוונם:  כעוון, הדורש--כעוון הנביא, יהיה. 
<B>יד,יא</B> למען לא-יתעו עוד בית-ישראל, מאחריי, ולא-ייטמאו עוד, בכל-פשעיהם; והיו-לי לעם, ואני אהיה להם לאלוהים--נאום, אדוניי יהוה.  {פ}</P>

<P><B>יד,יב</B> ויהי דבר-יהוה, אליי לאמור. 
<B>יד,יג</B> בן-אדם, ארץ כי תחטא-לי למעול-מעל, ונטיתי ידי עליה, ושברתי לה מטה-לחם; והשלחתי-בה רעב, והכרתי ממנה אדם ובהמה. 
<B>יד,יד</B> והיו שלושת האנשים האלה, בתוכה--נוח, דנייאל ואיוב:  המה בצדקתם ינצלו נפשם, נאום אדוניי יהוה. 
<B>יד,טו</B> לו-חיה רעה אעביר בארץ, ושיכלתה; והייתה שממה מבלי עובר, מפני החיה. 
<B>יד,טז</B> שלושת האנשים האלה, בתוכה--חי-אני נאום אדוניי יהוה, אם-בנים ואם-בנות יצילו:  המה לבדם יינצלו, והארץ תהיה שממה. 
<B>יד,יז</B> או חרב אביא, על-הארץ ההיא; ואמרתי, חרב תעבור בארץ, והכרתי ממנה, אדם ובהמה. 
<B>יד,יח</B> ושלושת האנשים האלה, בתוכה--חי-אני נאום אדוניי יהוה, לא יצילו בנים ובנות:  כי הם לבדם, יינצלו. 
<B>יד,יט</B> או דבר אשלח, אל-הארץ ההיא; ושפכתי חמתי עליה בדם, להכרית ממנה אדם ובהמה. 
<B>יד,כ</B> ונוח דנייאל ואיוב, בתוכה--חי-אני נאום אדוניי יהוה, אם-בן אם-בת יצילו:  המה בצדקתם, יצילו נפשם.  {פ}</P>

<P><B>יד,כא</B> כי כה אמר אדוניי יהוה, אף כי-ארבעת שפטיי הרעים חרב ורעב וחיה רעה ודבר, שילחתי, אל-ירושלים--להכרית ממנה, אדם ובהמה. 
<B>יד,כב</B> והנה נותרה-בה פליטה, המוצאים בנים ובנות--הנם יוצאים אליכם, וראיתם את-דרכם ואת-עלילותם; וניחמתם, על-הרעה אשר הבאתי על-ירושלים--את כל-אשר הבאתי, עליה. 
<B>יד,כג</B> וניחמו אתכם, כי-תראו את-דרכם ואת-עלילותם; וידעתם, כי לא חינם עשיתי את כל-אשר-עשיתי בה--נאום, אדוניי יהוה.  {פ}</P>

<P><B>טו,א</B> ויהי דבר-יהוה, אליי לאמור. 
<B>טו,ב</B> בן-אדם, מה-יהיה עץ-הגפן מכל-עץ--הזמורה, אשר היה בעצי היער. 
<B>טו,ג</B> היוקח ממנו עץ, לעשות למלאכה; אם-יקחו ממנו יתד, לתלות עליו כל-כלי. 
<B>טו,ד</B> הנה לאש, ניתן לאוכלה:  את שני קצותיו אכלה האש, ותוכו נחר--היצלח, למלאכה. 
<B>טו,ה</B> הנה בהיותו תמים, לא ייעשה למלאכה:  אף כי-אש אכלתהו וייחר, ונעשה עוד למלאכה.  {ס}</P>

<P><B>טו,ו</B> לכן, כה אמר אדוניי יהוה, כאשר עץ-הגפן בעץ היער, אשר-נתתיו לאש לאוכלה--כן נתתי, את-יושבי ירושלים. 
<B>טו,ז</B> ונתתי את-פניי, בהם--מהאש יצאו, והאש תאכלם; וידעתם כי-אני יהוה, בשומי את-פניי בהם. 
<B>טו,ח</B> ונתתי את-הארץ, שממה--יען מעלו מעל, נאום אדוניי יהוה.  {פ}</P>

<P><B>טז,א</B> ויהי דבר-יהוה, אליי לאמור. 
<B>טז,ב</B> בן-אדם, הודע את-ירושלים את-תועבותיה. 
<B>טז,ג</B> ואמרת כה-אמר אדוניי יהוה, לירושלים, מכורותייך ומולדותייך, מארץ הכנעני; אביך האמורי, ואימך חיתית. 
<B>טז,ד</B> ומולדותייך, ביום הולדת אותך לא-כורת שורך, ובמים לא-רוחצת, למשעי; והומלח לא הומלחת, והוחתל לא חותלת. 
<B>טז,ה</B> לא-חסה עלייך עין, לעשות לך אחת מאלה--לחומלה עלייך; ותושלכי אל-פני השדה, בגועל נפשך, ביום, הולדת אותך. 
<B>טז,ו</B> ואעבור עלייך ואראך, מתבוססת בדמייך; ואומר לך בדמייך חיי, ואומר לך בדמייך חיי. 
<B>טז,ז</B> רבבה, כצמח השדה נתתיך, ותרבי ותגדלי, ותבואי בעדי עדיים:  שדיים נכונו ושיערך צימח, ואת עירום ועריה. 
<B>טז,ח</B> ואעבור עלייך ואראך, והנה עיתך עת דודים, ואפרוש כנפי עלייך, ואכסה ערוותך; ואישבע לך ואבוא בברית אותך, נאום אדוניי יהוה--ותהיי-לי. 
<B>טז,ט</B> וארחצך במים, ואשטוף דמייך מעלייך; ואסוכך, בשמן. 
<B>טז,י</B> ואלבישך רקמה, ואנעלך תחש; ואחבשך בשש, ואכסך משי. 
<B>טז,יא</B> ואעדך, עדי; ואתנה צמידים על-ידייך, ורביד על-גרונך. 
<B>טז,יב</B> ואתן נזם, על-אפך, ועגילים, על-אוזנייך; ועטרת תפארת, בראשך. 
<B>טז,יג</B> ותעדי זהב וכסף, ומלבושך שש ומשי ורקמה, סולת ודבש ושמן, אכלת; ותיפי במאוד מאוד, ותצלחי למלוכה. 
<B>טז,יד</B> וייצא לך שם בגויים, ביופייך:  כי כליל הוא, בהדרי אשר-שמתי עלייך--נאום, אדוניי יהוה. 
<B>טז,טו</B> ותבטחי ביופייך, ותזני על-שמך; ותשפכי את-תזנותייך על-כל-עובר, לו-יהי. 
<B>טז,טז</B> ותקחי מבגדייך, ותעשי-לך במות טלואות, ותזני, עליהם:  לא באות, ולא יהיה. 
<B>טז,יז</B> ותקחי כלי תפארתך, מזהבי ומכספי אשר נתתי לך, ותעשי-לך, צלמי זכר; ותזני-בם. 
<B>טז,יח</B> ותקחי את-בגדי רקמתך, ותכסים; ושמני, וקטורתי, נתת, לפניהם. 
<B>טז,יט</B> ולחמי אשר-נתתי לך סולת ושמן ודבש, האכלתיך, ונתתיהו לפניהם לריח ניחוח, ויהי:  נאום, אדוניי יהוה. 
<B>טז,כ</B> ותקחי את-בנייך ואת-בנותייך, אשר ילדת לי, ותזבחים להם, לאכול--המעט, מתזנותייך. 
<B>טז,כא</B> ותשחטי, את-בניי; ותיתנים, בהעביר אותם להם. 
<B>טז,כב</B> ואת כל-תועבותייך ותזנותייך, לא זכרת את-ימי נעורייך--בהיותך עירום ועריה, מתבוססת בדמך היית. 
<B>טז,כג</B> ויהי, אחרי כל-רעתך:  אוי אוי לך, נאום אדוניי יהוה. 
<B>טז,כד</B> ותבני-לך, גב; ותעשי-לך רמה, בכל-רחוב. 
<B>טז,כה</B> אל-כל-ראש דרך, בנית רמתך, ותתעבי את-יופייך, ותפשקי את-רגלייך לכל-עובר; ותרבי, את-תזנותייך. 
<B>טז,כו</B> ותזני אל-בני-מצריים שכנייך, גדלי בשר; ותרבי את-תזנותך, להכעיסני. 
<B>טז,כז</B> והנה נטיתי ידי עלייך, ואגרע חוקך; ואתנך בנפש שונאותייך, בנות פלשתים--הנכלמות, מדרכך זימה. 
<B>טז,כח</B> ותזני אל-בני אשור, מבלתי שובעתך; ותזנים, וגם לא שבעת. 
<B>טז,כט</B> ותרבי את-תזנותך אל-ארץ כנען, כשדימה; וגם-בזאת, לא שבעת. 
<B>טז,ל</B> מה אמולה ליבתך, נאום אדוניי יהוה--בעשותך, את-כל-אלה, מעשה אישה-זונה, שלטת. 
<B>טז,לא</B> בבנותייך גבך בראש כל-דרך, ורמתך עשית בכל-רחוב; ולא-היית כזונה, לקלס אתנן. 
<B>טז,לב</B> האישה, המנאפת--תחת אישה, תיקח את-זרים. 
<B>טז,לג</B> לכל-זונות, ייתנו-נדה; ואת נתת את-נדנייך, לכל-מאהבייך, ותשחודי אותם לבוא אלייך מסביב, בתזנותייך. 
<B>טז,לד</B> ויהי-בך הפך מן-הנשים בתזנותייך, ואחרייך לא זונה; ובתיתך אתנן, ואתנן לא ניתן-לך--ותהי להפך. 
<B>טז,לה</B> לכן זונה, שמעי דבר-יהוה.  {פ}</P>

<P><B>טז,לו</B> כה-אמר אדוניי יהוה, יען הישפך נחושתך ותיגלה ערוותך, בתזנותייך, על-מאהבייך; ועל, כל-גילולי תועבותייך, וכדמי בנייך, אשר נתת להם. 
<B>טז,לז</B> לכן הנני מקבץ את-כל-מאהבייך, אשר ערבת עליהם, ואת כל-אשר אהבת, על כל-אשר שנאת; וקיבצתי אותם עלייך מסביב, וגיליתי ערוותך אליהם, וראו, את-כל-ערוותך. 
<B>טז,לח</B> ושפטתיך משפטי נואפות, ושופכות דם; ונתתיך, דם חמה וקנאה. 
<B>טז,לט</B> ונתתי אותך בידם, והרסו גבך וניתצו רמותייך, והפשיטו אותך בגדייך, ולקחו כלי תפארתך; והניחוך, עירום ועריה. 
<B>טז,מ</B> והעלו עלייך קהל, ורגמו אותך באבן; וביתקוך, בחרבותם. 
<B>טז,מא</B> ושרפו בתייך, באש, ועשו-בך שפטים, לעיני נשים רבות; והשבתיך, מזונה, וגם-אתנן, לא תיתני-עוד. 
<B>טז,מב</B> והניחותי חמתי בך, וסרה קנאתי ממך; ושקטתי, ולא אכעס עוד. 
<B>טז,מג</B> יען, אשר לא-זכרת את-ימי נעורייך, ותרגזי-לי, בכל-אלה; וגם-אני הא דרכך בראש נתתי, נאום אדוניי יהוה, ולא עשית את-הזימה, על כל-תועבותייך. 
<B>טז,מד</B> הנה, כל-המושל, עלייך ימשול, לאמור:  כאימה, בתה. 
<B>טז,מה</B> בת-אימך את, גועלת אישה ובניה; ואחות אחותך את, אשר געלו אנשיהן ובניהן--אימכן חיתית, ואביכן אמורי. 
<B>טז,מו</B> ואחותך הגדולה שומרון היא ובנותיה, היושבת על-שמאלך; ואחותך הקטנה ממך, היושבת מימינך--סדום, ובנותיה. 
<B>טז,מז</B> ולא בדרכיהן הלכת, וכתועבותיהן עשית:  כמעט קט, ותשחיתי מהן בכל-דרכייך. 
<B>טז,מח</B> חי-אני, נאום אדוניי יהוה, אם-עשתה סדום אחותך, היא ובנותיה--כאשר עשית, את ובנותייך. 
<B>טז,מט</B> הנה-זה היה, עוון סדום אחותך:  גאון שבעת-לחם ושלוות השקט, היה לה ולבנותיה, ויד-עני ואביון, לא החזיקה. 
<B>טז,נ</B> ותגבהינה, ותעשינה תועבה לפניי; ואסיר אתהן, כאשר ראיתי.  {ס}</P>

<P><B>טז,נא</B> ושומרון, כחצי חטאותייך לא חטאה; ותרבי את-תועבותייך, מהנה, ותצדקי את-אחותייך, בכל-תועבותייך אשר עשית. 
<B>טז,נב</B> גם-את שאי כלימתך, אשר פיללת לאחותך, בחטאותייך אשר-התעבת מהן, תצדקנה ממך; וגם-את בושי ושאי כלימתך, בצדקתך אחיותך. 
<B>טז,נג</B> ושבתי, את-שביתהן--את-שבות סדום ובנותיה, ואת-שבות שומרון ובנותיה; ושבות שביתייך, בתוכהנה. 
<B>טז,נד</B> למען, תישאי כלימתך, ונכלמת, מכול אשר עשית--בנחמך, אותן. 
<B>טז,נה</B> ואחותייך, סדום ובנותיה תשובנה לקדמתן, ושומרון ובנותיה, תשובנה לקדמתן; ואת, ובנותייך, תשובינה, לקדמתכן. 
<B>טז,נו</B> ולא הייתה סדום אחותך, לשמועה בפיך, ביום, גאונייך. 
<B>טז,נז</B> בטרם, תיגלה רעתך, כמו עת חרפת בנות-ארם, וכל-סביבותיה בנות פלשתים; השאטות אותך, מסביב. 
<B>טז,נח</B> את-זימתך ואת-תועבותייך, את נשאתים--נאום, יהוה.  {ס}</P>

<P><B>טז,נט</B> כי כה אמר אדוניי יהוה, ועשיתי אותך כאשר עשית--אשר-בזית אלה, להפר ברית. 
<B>טז,ס</B> וזכרתי אני את-בריתי אותך, בימי נעורייך; והקימותי לך, ברית עולם. 
<B>טז,סא</B> וזכרת את-דרכייך, ונכלמת, בקחתך את-אחותייך הגדולות ממך, אל-הקטנות ממך; ונתתי אתהן לך לבנות, ולא מבריתך. 
<B>טז,סב</B> והקימותי אני את-בריתי, איתך; וידעת, כי-אני יהוה. 
<B>טז,סג</B> למען תזכרי, ובושת, ולא יהיה-לך עוד פתחון פה, מפני כלימתך--בכפרי-לך לכל-אשר עשית, נאום אדוניי יהוה.  {פ}</P>

<P><B>יז,א</B> ויהי דבר-יהוה, אליי לאמור. 
<B>יז,ב</B> בן-אדם, חוד חידה ומשול משל, אל-בית, ישראל. 
<B>יז,ג</B> ואמרת כה-אמר אדוניי יהוה, הנשר הגדול גדול הכנפיים ארך האבר, מלא הנוצה, אשר-לו הרקמה--בא אל-הלבנון, וייקח את-צמרת הארז. 
<B>יז,ד</B> את ראש יניקותיו, קטף; ויביאהו אל-ארץ כנען, בעיר רוכלים שמו. 
<B>יז,ה</B> וייקח מזרע הארץ, וייתנהו בשדה-זרע; קח על-מים רבים, צפצפה שמו. 
<B>יז,ו</B> ויצמח ויהי לגפן סורחת שפלת קומה, לפנות דלייותיו אליו, ושורשיו, תחתיו יהיו; ותהי לגפן--ותעש בדים, ותשלח פארות. 
<B>יז,ז</B> ויהי נשר-אחד גדול, גדול כנפיים ורב-נוצה; והנה הגפן הזאת כפנה שורשיה עליו, ודלייותיו שילחה-לו, להשקות אותה, מערוגות מטעה. 
<B>יז,ח</B> אל-שדה טוב אל-מים רבים, היא שתולה--לעשות ענף ולשאת פרי, להיות לגפן אדרת. 
<B>יז,ט</B> אמור, כה אמר אדוניי יהוה--תצלח; הלוא את-שורשיה ינתק ואת-פרייה יקוסס ויבש, כל-טרפי צמחה תיבש, ולא-בזרוע גדולה ובעם-רב, למשאות אותה משורשיה. 
<B>יז,י</B> והנה שתולה, התצלח; הלוא כגעת בה רוח הקדים, תיבש יבוש, על-ערוגות צמחה, תיבש.  {פ}</P>

<P><B>יז,יא</B> ויהי דבר-יהוה, אליי לאמור. 
<B>יז,יב</B> אמור-נא לבית המרי, הלוא ידעתם מה-אלה; אמור, הנה-בא מלך-בבל ירושלים וייקח את-מלכה ואת-שריה, ויבא אותם אליו, בבלה. 
<B>יז,יג</B> וייקח מזרע המלוכה, ויכרות איתו ברית; ויבא אותו באלה, ואת-אילי הארץ לקח. 
<B>יז,יד</B> להיות ממלכה שפלה, לבלתי התנשא, לשמור את-בריתו, לעומדה. 
<B>יז,טו</B> וימרוד-בו, לשלוח מלאכיו מצריים, לתת-לו סוסים, ועם-רב; היצלח היימלט העושה אלה, והפר ברית ונמלט. 
<B>יז,טז</B> חי-אני, נאום אדוניי יהוה, אם-לא במקום המלך הממליך אותו, אשר בזה את-אלתו ואשר הפר את-בריתו--איתו בתוך-בבל, ימות. 
<B>יז,יז</B> ולא בחיל גדול ובקהל רב, יעשה אותו פרעה במלחמה, בשפוך סוללה, ובבנות דייק--להכרית, נפשות רבות. 
<B>יז,יח</B> ובזה אלה, להפר ברית; והנה נתן ידו וכל-אלה עשה, לא יימלט.  {ס}</P>

<P><B>יז,יט</B> לכן כה-אמר אדוניי יהוה, חי-אני, אם-לא אלתי אשר בזה, ובריתי אשר הפיר--ונתתיו, בראשו. 
<B>יז,כ</B> ופרשתי עליו רשתי, ונתפש במצודתי; והביאותיהו בבלה, ונשפטתי איתו שם, מעלו, אשר מעל-בי. 
<B>יז,כא</B> ואת כל-מברחיו בכל-אגפיו בחרב ייפולו, והנשארים לכל-רוח ייפרשו; וידעתם, כי אני יהוה דיברתי.  {פ}</P>

<P><B>יז,כב</B> כה אמר, אדוניי יהוה, ולקחתי אני מצמרת הארז הרמה, ונתתי; מראש יונקותיו, רך אקטוף, ושתלתי אני, על הר-גבוה ותלול. 
<B>יז,כג</B> בהר מרום ישראל, אשתולנו, ונשא ענף ועשה פרי, והיה לארז אדיר; ושכנו תחתיו, כול ציפור כל-כנף--בצל דלייותיו, תשכונה. 
<B>יז,כד</B> וידעו כל-עצי השדה, כי אני יהוה השפלתי עץ גבוה הגבהתי עץ שפל, הובשתי עץ לח, והפרחתי עץ יבש:  אני יהוה, דיברתי ועשיתי.  {פ}</P>

<P><B>יח,א</B> ויהי דבר-יהוה, אליי לאמור. 
<B>יח,ב</B> מה-לכם, אתם מושלים את-המשל הזה, על-אדמת ישראל, לאמור:  אבות יאכלו בוסר, ושיני הבנים תקהינה. 
<B>יח,ג</B> חי-אני, נאום אדוניי יהוה:  אם-יהיה לכם עוד, משול המשל הזה--בישראל. 
<B>יח,ד</B> הן כל-הנפשות לי הנה, כנפש האב וכנפש הבן לי-הנה:  הנפש החוטאת, היא תמות. 
<B>יח,ה</B> ואיש, כי-יהיה צדיק; ועשה משפט, וצדקה. 
<B>יח,ו</B> אל-ההרים, לא אכל, ועיניו לא נשא, אל-גילולי בית ישראל; ואת-אשת ריעהו לא טימא, ואל-אישה נידה לא יקרב. 
<B>יח,ז</B> ואיש, לא יונה--חבולתו חוב ישיב, גזילה לא יגזול; לחמו לרעב ייתן, ועירום יכסה-בגד. 
<B>יח,ח</B> בנשך לא-ייתן, ותרבית לא ייקח--מעוול, ישיב ידו; משפט אמת יעשה, בין איש לאיש. 
<B>יח,ט</B> בחוקותיי יהלך ומשפטיי שמר, לעשות אמת:  צדיק הוא חיה יחיה, נאום אדוניי יהוה. 
<B>יח,י</B> והוליד בן-פריץ, שופך דם; ועשה אח, מאחד מאלה. 
<B>יח,יא</B> והוא, את-כל-אלה לא עשה--כי גם אל-ההרים אכל, ואת-אשת ריעהו טימא. 
<B>יח,יב</B> עני ואביון, הונה--גזילות גזל, חבול לא ישיב; ואל-הגילולים נשא עיניו, תועבה עשה. 
<B>יח,יג</B> בנשך נתן ותרבית לקח, וחי:  לא יחיה, את כל-התועבות האלה עשה--מות יומת, דמיו בו יהיה. 
<B>יח,יד</B> והנה, הוליד בן, וירא, את-כל-חטאות אביו אשר עשה; ויראה, ולא יעשה כהן. 
<B>יח,טו</B> על-ההרים, לא אכל, ועיניו לא נשא, אל-גילולי בית ישראל; את-אשת ריעהו, לא טימא. 
<B>יח,טז</B> ואיש, לא הונה--חבול לא חבל, וגזילה לא גזל; לחמו לרעב נתן, ועירום כיסה-בגד. 
<B>יח,יז</B> מעני השיב ידו, נשך ותרבית לא לקח--משפטיי עשה, בחוקותיי הלך:  הוא, לא ימות בעוון אביו--חיה יחיה. 
<B>יח,יח</B> אביו כי-עשק עושק, גזל גזל אח, ואשר לא-טוב עשה, בתוך עמיו; והנה-מת, בעוונו. 
<B>יח,יט</B> ואמרתם, מדוע לא-נשא הבן בעוון האב; והבן משפט וצדקה עשה, את כל-חוקותיי שמר ויעשה אותם--חיה יחיה. 
<B>יח,כ</B> הנפש החוטאת, היא תמות:  בן לא-יישא בעוון האב, ואב לא יישא בעוון הבן--צדקת הצדיק עליו תהיה, ורשעת הרשע עליו תהיה.  {ס}</P>

<P><B>יח,כא</B> והרשע, כי ישוב מכל-חטאותיו אשר עשה, ושמר את-כל-חוקותיי, ועשה משפט וצדקה--חיה יחיה, לא ימות. 
<B>יח,כב</B> כל-פשעיו אשר עשה, לא ייזכרו לו:  בצדקתו אשר-עשה, יחיה. 
<B>יח,כג</B> החפוץ אחפוץ מות רשע, נאום אדוניי יהוה:  הלוא בשובו מדרכיו, וחיה.  {ס}</P>

<P><B>יח,כד</B> ובשוב צדיק מצדקתו, ועשה עוול, ככול התועבות אשר-עשה הרשע יעשה, וחי--כל-צדקותיו אשר-עשה לא תיזכרנה, במעלו אשר-מעל ובחטאתו אשר-חטא בם ימות. 
<B>יח,כה</B> ואמרתם, לא ייתכן דרך אדוניי:  שמעו-נא, בית ישראל, הדרכי לא ייתכן, הלוא דרכיכם לא ייתכנו. 
<B>יח,כו</B> בשוב-צדיק מצדקתו ועשה עוול, ומת עליהם:  בעוולו אשר-עשה, ימות.  {ס}</P>

<P><B>יח,כז</B> ובשוב רשע, מרשעתו אשר עשה, ויעש משפט, וצדקה--הוא, את-נפשו יחייה. 
<B>יח,כח</B> ויראה וישב, מכל-פשעיו אשר עשה--חיה יחיה, לא ימות. 
<B>יח,כט</B> ואמרו בית ישראל, לא ייתכן דרך אדוניי:  הדרכיי לא ייתכנו, בית ישראל--הלוא דרכיכם, לא ייתכן. 
<B>יח,ל</B> לכן איש כדרכיו אשפוט אתכם, בית ישראל--נאום, אדוניי יהוה:  שובו והשיבו מכל-פשעיכם, ולא-יהיה לכם למכשול עוון. 
<B>יח,לא</B> השליכו מעליכם, את-כל-פשעיכם אשר פשעתם בם, ועשו לכם לב חדש, ורוח חדשה; ולמה תמותו, בית ישראל. 
<B>יח,לב</B> כי לא אחפוץ במות המת, נאום אדוניי יהוה:  והשיבו, וחיו.  {פ}</P>

<P><B>יט,א</B> ואתה שא קינה, אל-נשיאי ישראל. 
<B>יט,ב</B> ואמרת, מה אימך לבייא, בין אריות, רבצה; בתוך כפירים, ריבתה גוריה. 
<B>יט,ג</B> ותעל אחד מגוריה, כפיר היה; וילמד לטרוף-טרף, אדם אכל. 
<B>יט,ד</B> וישמעו אליו גויים, בשחתם נתפש; ויביאוהו בחחים, אל-ארץ מצריים. 
<B>יט,ה</B> ותרא כי נוחלה, אבדה תקוותה; ותיקח אחד מגוריה, כפיר שמתהו. 
<B>יט,ו</B> ויתהלך בתוך-אריות, כפיר היה; וילמד לטרוף-טרף, אדם אכל. 
<B>יט,ז</B> ויידע, אלמנותיו, ועריהם, החריב; ותישם ארץ ומלואה, מקול שאגתו. 
<B>יט,ח</B> וייתנו עליו גויים סביב, ממדינות; ויפרשו עליו רשתם, בשחתם נתפש. 
<B>יט,ט</B> וייתנוהו בסוגר בחחים, ויביאוהו אל-מלך בבל; יביאוהו, במצודות, למען לא-יישמע קולו עוד, אל-הרי ישראל.  {פ}</P>

<P><B>יט,י</B> אימך כגפן בדמך, על-מים שתולה; פורייה, וענפה, הייתה, ממים רבים. 
<B>יט,יא</B> ויהיו-לה מטות עוז, אל-שבטי מושלים, ותגבה קומתו, על-בין עבותים; ויירא בגובהו, ברוב דלייותיו. 
<B>יט,יב</B> ותותש בחמה לארץ הושלכה, ורוח הקדים הוביש פרייה; התפרקו ויבשו מטה עוזה, אש אכלתהו. 
<B>יט,יג</B> ועתה, שתולה במדבר, בארץ, צייה וצמא. 
<B>יט,יד</B> ותצא אש ממטה בדיה, פרייה אכלה, ולא-היה בה מטה-עוז, שבט למשול:  קינה היא, ותהי לקינה.  {פ}</P>

<P><B>כ,א</B> ויהי בשנה השביעית, בחמישי בעשור לחודש, באו אנשים מזקני ישראל, לדרוש את-יהוה; ויישבו, לפניי.  {ס}</P>

<P><B>כ,ב</B> ויהי דבר-יהוה, אליי לאמור. 
<B>כ,ג</B> בן-אדם, דבר את-זקני ישראל ואמרת אליהם כה אמר אדוניי יהוה, הלדרוש אותי, אתם באים:  חי-אני אם-אידרש לכם, נאום אדוניי יהוה. 
<B>כ,ד</B> התשפוט אותם, התשפוט בן-אדם:  את-תועבות אבותם, הודיעם. 
<B>כ,ה</B> ואמרת אליהם, כה-אמר אדוניי יהוה, ביום בוחרי בישראל, ואשא ידי לזרע בית יעקוב ואיוודע להם בארץ מצריים; ואשא ידי להם לאמור, אני יהוה אלוהיכם. 
<B>כ,ו</B> ביום ההוא, נשאתי ידי להם, להוציאם, מארץ מצריים:  אל-ארץ אשר-תרתי להם, זבת חלב ודבש--צבי היא, לכל-הארצות. 
<B>כ,ז</B> ואומר אליהם, איש שיקוצי עיניו השליכו, ובגילולי מצריים, אל-תיטמאו:  אני, יהוה אלוהיכם. 
<B>כ,ח</B> וימרו-בי, ולא אבו לשמוע אליי--איש את-שיקוצי עיניהם לא השליכו, ואת-גילולי מצריים לא עזבו; ואומר לשפוך חמתי עליהם, לכלות אפי בהם, בתוך, ארץ מצריים. 
<B>כ,ט</B> ואעש למען שמי, לבלתי החל לעיני הגויים אשר-המה בתוכם--אשר נודעתי אליהם לעיניהם, להוציאם מארץ מצריים. 
<B>כ,י</B> ואוציאם, מארץ מצריים; ואביאם, אל-המדבר. 
<B>כ,יא</B> ואתן להם את-חוקותיי, ואת-משפטיי הודעתי אותם:  אשר יעשה אותם האדם, וחי בהם. 
<B>כ,יב</B> וגם את-שבתותיי, נתתי להם, להיות לאות, ביני וביניהם--לדעת, כי אני יהוה מקדשם. 
<B>כ,יג</B> וימרו-בי בית-ישראל במדבר, בחוקותיי לא-הלכו ואת-משפטיי מאסו אשר יעשה אותם האדם וחי בהם, ואת-שבתותיי, חיללו מאוד; ואומר לשפוך חמתי עליהם, במדבר--לכלותם. 
<B>כ,יד</B> ואעשה, למען שמי, לבלתי החל לעיני הגויים, אשר הוצאתים לעיניהם. 
<B>כ,טו</B> וגם-אני, נשאתי ידי להם--במדבר:  לבלתי הביא אותם אל-הארץ אשר-נתתי, זבת חלב ודבש--צבי היא, לכל-הארצות. 
<B>כ,טז</B> יען במשפטיי מאסו, ואת-חוקותיי לא-הלכו בהם, ואת-שבתותיי, חיללו:  כי אחרי גילוליהם, ליבם הולך. 
<B>כ,יז</B> ותחס עיני עליהם, משחתם; ולא-עשיתי אותם כלה, במדבר. 
<B>כ,יח</B> ואומר אל-בניהם, במדבר, בחוקי אבותיכם אל-תלכו, ואת-משפטיהם אל-תשמורו; ובגילוליהם, אל-תיטמאו. 
<B>כ,יט</B> אני יהוה אלוהיכם, בחוקותיי לכו; ואת-משפטיי שמרו, ועשו אותם. 
<B>כ,כ</B> ואת-שבתותיי, קדשו; והיו לאות, ביני וביניכם--לדעת, כי אני יהוה אלוהיכם. 
<B>כ,כא</B> וימרו-בי הבנים, בחוקותיי לא-הלכו ואת-משפטיי לא-שמרו לעשות אותם אשר יעשה אותם האדם וחי בהם--את-שבתותיי, חיללו; ואומר לשפוך חמתי עליהם, לכלות אפי בם--במדבר. 
<B>כ,כב</B> והשיבותי, את-ידי, ואעש, למען שמי--לבלתי החל לעיני הגויים, אשר-הוצאתי אותם לעיניהם. 
<B>כ,כג</B> גם-אני, נשאתי את-ידי להם--במדבר:  להפיץ אותם בגויים, ולזרות אותם בארצות. 
<B>כ,כד</B> יען משפטיי לא-עשו, וחוקותיי מאסו, ואת-שבתותיי, חיללו; ואחרי גילולי אבותם, היו עיניהם. 
<B>כ,כה</B> וגם-אני נתתי להם, חוקים לא טובים; ומשפטים--לא יחיו, בהם. 
<B>כ,כו</B> ואטמא אותם במתנותם, בהעביר כל-פטר רחם:  למען אשימם--למען אשר יידעו, אשר אני יהוה.  {ס}</P>

<P><B>כ,כז</B> לכן דבר אל-בית ישראל, בן-אדם, ואמרת אליהם, כה אמר אדוניי יהוה:  עוד, זאת גידפו אותי אבותיכם, במעלם בי, מעל. 
<B>כ,כח</B> ואביאם, אל-הארץ, אשר נשאתי את-ידי, לתת אותה להם; ויראו כל-גבעה רמה וכל-עץ עבות, ויזבחו-שם את-זבחיהם וייתנו-שם כעס קרבנם, וישימו שם ריח ניחוחיהם, ויסיכו שם את-נסכיהם. 
<B>כ,כט</B> ואומר אליהם--מה הבמה, אשר-אתם הבאים שם; וייקרא שמה במה, עד היום הזה.  {ס}</P>

<P><B>כ,ל</B> לכן אמור אל-בית ישראל, כה אמר אדוניי יהוה, הבדרך אבותיכם, אתם נטמאים; ואחרי שיקוציהם, אתם זונים. 
<B>כ,לא</B> ובשאת מתנותיכם בהעביר בניכם באש אתם נטמאים לכל-גילוליכם, עד-היום,  {ס}  ואני אידרש לכם, בית ישראל:  חי-אני, נאום אדוניי יהוה, אם-אידרש, לכם. 
<B>כ,לב</B> והעולה, על-רוחכם--היה, לא תהיה:  אשר אתם אומרים, נהיה כגויים כמשפחות הארצות--לשרת, עץ ואבן. 
<B>כ,לג</B> חי-אני, נאום אדוניי יהוה:  אם-לא ביד חזקה ובזרוע נטויה, ובחמה שפוכה--אמלוך עליכם. 
<B>כ,לד</B> והוצאתי אתכם, מן-העמים, וקיבצתי אתכם, מן-הארצות אשר נפוצותם בם--ביד חזקה ובזרוע נטויה, ובחמה שפוכה. 
<B>כ,לה</B> והבאתי אתכם, אל-מדבר העמים; ונשפטתי איתכם שם, פנים אל-פנים. 
<B>כ,לו</B> כאשר נשפטתי את-אבותיכם, במדבר ארץ מצריים--כן אישפט איתכם, נאום אדוניי יהוה. 
<B>כ,לז</B> והעברתי אתכם, תחת השבט; והבאתי אתכם, במסורת הברית. 
<B>כ,לח</B> וברותי מכם, המורדים והפושעים בי--מארץ מגוריהם אוציא אותם, ואל-אדמת ישראל לא יבוא; וידעתם, כי-אני יהוה. 
<B>כ,לט</B> ואתם בית-ישראל כה-אמר אדוניי יהוה, איש גילוליו לכו עבודו, ואחר, אם-אינכם שומעים אליי; ואת-שם קודשי לא תחללו-עוד, במתנותיכם ובגילוליכם. 
<B>כ,מ</B> כי בהר-קודשי בהר מרום ישראל, נאום אדוניי יהוה--שם יעבדוני כל-בית ישראל כולו, בארץ:  שם ארצם--ושם אדרוש את-תרומותיכם ואת-ראשית משאותיכם, בכל-קודשיכם. 
<B>כ,מא</B> בריח ניחוח, ארצה אתכם, בהוציאי אתכם מן-העמים, וקיבצתי אתכם מן-הארצות אשר נפוצותם בם; ונקדשתי בכם, לעיני הגויים. 
<B>כ,מב</B> וידעתם כי-אני יהוה, בהביאי אתכם אל-אדמת ישראל--אל-הארץ, אשר נשאתי את-ידי, לתת אותה, לאבותיכם. 
<B>כ,מג</B> וזכרתם-שם, את-דרכיכם ואת כל-עלילותיכם, אשר נטמאתם, בם; ונקוטותם, בפניכם, בכל-רעותיכם, אשר עשיתם. 
<B>כ,מד</B> וידעתם כי-אני יהוה, בעשותי איתכם למען שמי:  לא כדרכיכם הרעים וכעלילותיכם הנשחתות, בית ישראל--נאום, אדוניי יהוה.  {פ}</P>

<P><B>כא,א</B> ויהי דבר-יהוה, אליי לאמור. 
<B>כא,ב</B> בן-אדם, שים פניך דרך תימנה, והטף, אל-דרום; והינבא אל-יער השדה, נגב. 
<B>כא,ג</B> ואמרת ליער הנגב, שמע דבר-יהוה:  כה-אמר אדוניי יהוה הנני מצית-בך אש ואכלה בך כל-עץ-לח וכל-עץ יבש לא-תכבה, להבת שלהבת, ונצרבו-בה כל-פנים, מנגב צפונה. 
<B>כא,ד</B> וראו, כל-בשר, כי אני יהוה, ביערתיה:  לא, תכבה. 
<B>כא,ה</B> ואומר, אהה אדוניי יהוה; המה אומרים לי, הלוא ממשל משלים הוא.  {פ}</P>

<P><B>כא,ו</B> ויהי דבר-יהוה, אליי לאמור. 
<B>כא,ז</B> בן-אדם, שים פניך אל-ירושלים, והטף, אל-מקדשים; והינבא, אל-אדמת ישראל. 
<B>כא,ח</B> ואמרת לאדמת ישראל, כה אמר יהוה, הנני אלייך, והוצאתי חרבי מתערה; והכרתי ממך, צדיק ורשע. 
<B>כא,ט</B> יען אשר-הכרתי ממך, צדיק ורשע; לכן תצא חרבי מתערה, אל-כל-בשר--מנגב צפון. 
<B>כא,י</B> וידעו, כל-בשר, כי אני יהוה, הוצאתי חרבי מתערה:  לא תשוב, עוד.  {ס}</P>

<P><B>כא,יא</B> ואתה בן-אדם, היאנח; בשברון מותניים ובמרירות, תיאנח לעיניהם. 
<B>כא,יב</B> והיה כי-יאמרו אליך, על-מה אתה נאנח; ואמרת אל-שמועה כי-באה ונמס כל-לב ורפו כל-ידיים וכיהתה כל-רוח, וכל-ברכיים תלכנה מים--הנה באה ונהייתה, נאום אדוניי יהוה.  {פ}</P>

<P><B>כא,יג</B> ויהי דבר-יהוה, אליי לאמור. 
<B>כא,יד</B> בן-אדם--הינבא ואמרת, כה אמר אדוניי:  אמור, חרב חרב הוחדה וגם-מרוטה. 
<B>כא,טו</B> למען טבוח טבח הוחדה, למען-היה-לה ברק מורטה; או נשיש, שבט בני מואסת כל-עץ. 
<B>כא,טז</B> וייתן אותה למורטה, לתפוש בכף; היא-הוחדה חרב והיא מורטה, לתת אותה ביד-הורג. 
<B>כא,יז</B> זעק והיליל, בן-אדם--כי-היא הייתה בעמי, היא בכל-נשיאי ישראל; מגורי אל-חרב היו את-עמי, לכן ספוק אל-ירך. 
<B>כא,יח</B> כי בוחן--ומה, אם-גם-שבט מואסת לא יהיה:  נאום, אדוניי יהוה.  {פ}</P>

<P><B>כא,יט</B> ואתה בן-אדם--הינבא, והך כף אל-כף; ותיכפל חרב שלישיתה, חרב חללים--היא חרב חלל הגדול, החודרת להם. 
<B>כא,כ</B> למען למוג לב, והרבה המכשולים--על כל-שעריהם, נתתי אבחת-חרב; אח עשויה לברק, מעוטה לטבח. 
<B>כא,כא</B> התאחדי הימיני, השימי השמילי; אנה, פנייך מועדות. 
<B>כא,כב</B> וגם-אני, אכה כפי אל-כפי, והניחותי, חמתי:  אני יהוה, דיברתי.  {פ}</P>

<P><B>כא,כג</B> ויהי דבר-יהוה, אליי לאמור. 
<B>כא,כד</B> ואתה בן-אדם שים-לך שניים דרכים, לבוא חרב מלך-בבל--מארץ אחד, ייצאו שניהם; ויד ברא, בראש דרך-עיר ברא. 
<B>כא,כה</B> דרך תשים--לבוא חרב, את רבת בני-עמון; ואת-יהודה בירושלים, בצורה. 
<B>כא,כו</B> כי-עמד מלך-בבל אל-אם הדרך, בראש שני הדרכים--לקסום-קסם:  קילקל בחיצים שאל בתרפים, ראה בכבד. 
<B>כא,כז</B> בימינו היה הקסם ירושלים, לשום כרים לפתוח פה ברצח, להרים קול, בתרועה--לשום כרים על-שערים, לשפוך סוללה לבנות דייק. 
<B>כא,כח</B> והיה להם כקסום-שוא בעיניהם, שבועי שבועות להם; והוא-מזכיר עוון, להיתפש.  {ס}</P>

<P><B>כא,כט</B> לכן, כה-אמר אדוניי יהוה, יען הזכרכם עוונכם, בהיגלות פשעיכם להיראות חטאותיכם בכול עלילותיכם--יען, היזכרכם, בכף, תיתפשו.  {פ}</P>

<P><B>כא,ל</B> ואתה חלל רשע, נשיא ישראל, אשר-בא יומו, בעת עוון קץ.  {ס}</P>

<P><B>כא,לא</B> כה אמר, אדוניי יהוה, הסיר המצנפת, והרים העטרה; זאת לא-זאת--השפלה הגבה, והגבוה השפיל. 
<B>כא,לב</B> עווה עווה, עווה אשימנה; גם-זאת לא היה, עד-בוא אשר-לו המשפט ונתתיו.  {פ}</P>

<P><B>כא,לג</B> ואתה בן-אדם, הינבא ואמרת כה אמר אדוניי יהוה, אל-בני עמון, ואל-חרפתם; ואמרת, חרב חרב פתוחה לטבח מרוטה, להכיל, למען ברק. 
<B>כא,לד</B> בחזות לך שוא, בקסום-לך כזב--לתת אותך, אל-צווארי חללי רשעים, אשר-בא יומם, בעת עוון קץ. 
<B>כא,לה</B> השב, אל-תערה, במקום אשר-נבראת בארץ מכורותייך, אשפוט אותך. 
<B>כא,לו</B> ושפכתי עלייך זעמי, באש עברתי אפיח עלייך; ונתתיך, ביד אנשים בוערים, חרשי, משחית. 
<B>כא,לז</B> לאש תהיה לאוכלה, דמך יהיה בתוך הארץ; לא תיזכרי, כי אני יהוה דיברתי.  {פ}</P>

<P><B>כב,א</B> ויהי דבר-יהוה, אליי לאמור. 
<B>כב,ב</B> ואתה בן-אדם, התשפוט התשפוט את-עיר הדמים; והודעתה, את כל-תועבותיה. 
<B>כב,ג</B> ואמרת, כה אמר אדוניי יהוה, עיר שופכת דם בתוכה, לבוא עיתה; ועשתה גילולים עליה, לטומאה. 
<B>כב,ד</B> בדמך אשר-שפכת אשמת, ובגילולייך אשר-עשית טמאת, ותקריבי ימייך, ותבוא עד-שנותייך; על-כן, נתתיך חרפה לגויים, וקלסה, לכל-הארצות. 
<B>כב,ה</B> הקרובות והרחוקות ממך, יתקלסו-בך--טמאת השם, רבת המהומה. 
<B>כב,ו</B> הנה נשיאי ישראל, איש לזרועו היו בך, למען, שפוך-דם. 
<B>כב,ז</B> אב ואם הקלו בך, לגר עשו בעושק בתוכך; יתום ואלמנה, הונו בך. 
<B>כב,ח</B> קודשיי, בזית; ואת-שבתותיי, חיללת. 
<B>כב,ט</B> אנשי רכיל היו בך, למען שפוך-דם; ואל-ההרים אכלו בך, זימה עשו בתוכך. 
<B>כב,י</B> ערוות-אב, גילה-בך; טמאת הנידה, עינו-בך. 
<B>כב,יא</B> ואיש את-אשת ריעהו, עשה תועבה, ואיש את-כלתו, טימא בזימה; ואיש את-אחותו בת-אביו, עינה-בך. 
<B>כב,יב</B> שוחד לקחו-בך, למען שפוך-דם; נשך ותרבית לקחת, ותבצעי ריעייך בעושק, ואותי שכחת, נאום אדוניי יהוה. 
<B>כב,יג</B> והנה הכיתי כפי, אל-בצעך אשר עשית; ועל-דמך, אשר היו בתוכך. 
<B>כב,יד</B> היעמוד ליבך, אם-תחזקנה ידייך, לימים, אשר אני עושה אותך; אני יהוה, דיברתי ועשיתי. 
<B>כב,טו</B> והפיצותי אותך בגויים, וזיריתיך בארצות; והתימותי טומאתך, ממך. 
<B>כב,טז</B> וניחלת בך, לעיני גויים; וידעת, כי-אני יהוה.  {פ}</P>

<P><B>כב,יז</B> ויהי דבר-יהוה, אליי לאמור. 
<B>כב,יח</B> בן-אדם, היו-לי בית-ישראל לסיג:  כולם נחושת ובדיל וברזל ועופרת, בתוך כור--סיגים כסף, היו.  {ס}</P>

<P><B>כב,יט</B> לכן, כה אמר אדוניי יהוה, יען היות כולכם, לסיגים; לכן הנני קובץ אתכם, אל-תוך ירושלים. 
<B>כב,כ</B> קבוצת כסף ונחושת וברזל ועופרת ובדיל, אל-תוך כור, לפחת-עליו אש, להנתיך; כן אקבוץ באפי ובחמתי, והנחתי והתכתי אתכם. 
<B>כב,כא</B> וכינסתי אתכם, ונפחתי עליכם באש עברתי; וניתכתם, בתוכה. 
<B>כב,כב</B> כהיתוך כסף בתוך כור, כן תותכו בתוכה; וידעתם כי-אני יהוה, שפכתי חמתי עליכם.  {פ}</P>

<P><B>כב,כג</B> ויהי דבר-יהוה, אליי לאמור. 
<B>כב,כד</B> בן-אדם--אמור-לה, את ארץ לא מטוהרה היא:  לא גושמה, ביום זעם. 
<B>כב,כה</B> קשר נביאיה בתוכה, כארי שואג טורף טרף; נפש אכלו, חוסן ויקר ייקחו--אלמנותיה, הרבו בתוכה. 
<B>כב,כו</B> כוהניה חמסו תורתי, ויחללו קודשיי--בין-קודש לחול לא הבדילו, ובין-הטמא לטהור לא הודיעו; ומשבתותיי העלימו עיניהם, ואיחל בתוכם. 
<B>כב,כז</B> שריה בקרבה, כזאבים טורפי טרף--לשפוך-דם לאבד נפשות, למען בצוע בצע. 
<B>כב,כח</B> ונביאיה, טחו להם תפל--חוזים שוא, וקוסמים להם כזב; אומרים, כה אמר אדוניי יהוה, ויהוה, לא דיבר. 
<B>כב,כט</B> עם הארץ עשקו עושק, וגזלו גזל; ועני ואביון הונו, ואת-הגר עשקו בלא משפט. 
<B>כב,ל</B> ואבקש מהם איש גודר-גדר ועומד בפרץ לפניי, בעד הארץ--לבלתי שחתה; ולא, מצאתי. 
<B>כב,לא</B> ואשפוך עליהם זעמי, באש עברתי כיליתים; דרכם בראשם נתתי, נאום אדוניי יהוה.  {פ}</P>

<P><B>כג,א</B> ויהי דבר-יהוה, אליי לאמור. 
<B>כג,ב</B> בן-אדם--שתיים נשים, בנות אם-אחת היו. 
<B>כג,ג</B> ותזנינה במצריים, בנעוריהן זנו; שמה, מועכו שדיהן, ושם עישו, דדי בתוליהן. 
<B>כג,ד</B> ושמותן, אוהלה הגדולה ואוהליבה אחותה, ותהיינה לי, ותלדנה בנים ובנות; ושמותן--שומרון אוהלה, וירושלים אוהליבה. 
<B>כג,ה</B> ותיזן אוהלה, תחתיי; ותעגב על-מאהביה, אל-אשור קרובים. 
<B>כג,ו</B> לבושי תכלת פחות וסגנים, בחורי חמד כולם; פרשים, רוכבי סוסים. 
<B>כג,ז</B> ותיתן תזנותיה עליהם, מבחר בני-אשור כולם; ובכול אשר-עגבה בכל-גילוליהם, נטמאה. 
<B>כג,ח</B> ואת-תזנותיה ממצריים, לא עזבה--כי אותה שכבו בנעוריה, והמה עישו דדי בתוליה; וישפכו תזנותם, עליה. 
<B>כג,ט</B> לכן נתתיה, ביד-מאהביה--ביד בני אשור, אשר עגבה עליהם. 
<B>כג,י</B> המה, גילו ערוותה--בניה ובנותיה לקחו, ואותה בחרב הרגו; ותהי-שם, לנשים, ושפוטים, עשו בה.  {ס}</P>

<P><B>כג,יא</B> ותרא אחותה אוהליבה, ותשחת עגבתה ממנה; ואת-תזנותיה--מזנוני, אחותה. 
<B>כג,יב</B> אל-בני אשור עגבה פחות וסגנים קרובים, לבושי מכלול, פרשים, רוכבי סוסים--בחורי חמד, כולם. 
<B>כג,יג</B> וארא, כי נטמאה:  דרך אחד, לשתיהן. 
<B>כג,יד</B> ותוסף, אל-תזנותיה; ותרא, אנשי מחוקה על-הקיר, צלמי כשדים, חקוקים בששר. 
<B>כג,טו</B> חגורי איזור במותניהם, סרוחי טבולים בראשיהם--מראה שלישים, כולם:  דמות בני-בבל כשדים, ארץ מולדתם. 
<B>כג,טז</B> ותעגבה עליהם, למראה עיניה; ותשלח מלאכים אליהם, כשדימה. 
<B>כג,יז</B> ויבואו אליה בני-בבל למשכב דודים, ויטמאו אותה בתזנותם; ותטמא-בם--ותיקע נפשה, מהם. 
<B>כג,יח</B> ותגל, תזנותיה, ותגל, את-ערוותה; ותיקע נפשי מעליה, כאשר נקעה נפשי מעל אחותה. 
<B>כג,יט</B> ותרבה, את-תזנותיה, לזכור את-ימי נעוריה, אשר זנתה בארץ מצריים. 
<B>כג,כ</B> ותעגבה, על פילגשיהם, אשר בשר-חמורים בשרם, וזרמת סוסים זרמתם. 
<B>כג,כא</B> ותפקדי, את זימת נעורייך; בעשות ממצריים דדייך, למען שדי נעורייך.  {ס}</P>

<P><B>כג,כב</B> לכן אוהליבה, כה-אמר אדוניי יהוה, הנני מעיר את-מאהבייך עלייך, את אשר-נקעה נפשך מהם; והבאתים עלייך, מסביב. 
<B>כג,כג</B> בני בבל וכל-כשדים, פקוד ושוע וקוע, כל-בני אשור, אותם; בחורי חמד פחות וסגנים, כולם--שלישים וקרואים, רוכבי סוסים כולם. 
<B>כג,כד</B> ובאו עלייך הוצן רכב וגלגל, ובקהל עמים--צינה ומגן וקובע, ישימו עלייך סביב; ונתתי לפניהם משפט, ושפטוך במשפטיהם. 
<B>כג,כה</B> ונתתי קנאתי בך, ועשו אותך בחמה--אפך ואוזנייך יסירו, ואחריתך בחרב תיפול; המה, בנייך ובנותייך ייקחו, ואחריתך, תיאכל באש. 
<B>כג,כו</B> והפשיטוך, את-בגדייך; ולקחו, כלי תפארתך. 
<B>כג,כז</B> והשבתי זימתך ממך, ואת-זנותך מארץ מצריים; ולא-תישאי עינייך אליהם, ומצריים לא תזכרי-עוד.  {פ}</P>

<P><B>כג,כח</B> כי כה אמר, אדוניי יהוה, הנני נותנך, ביד אשר שנאת--ביד אשר-נקעה נפשך, מהם. 
<B>כג,כט</B> ועשו אותך בשנאה, ולקחו כל-יגיעך, ועזבוך, עירום ועריה; ונגלה ערוות זנונייך, וזימתך ותזנותייך. 
<B>כג,ל</B> עשה אלה, לך, בזנותך אחרי גויים, על אשר-נטמאת בגילוליהם. 
<B>כג,לא</B> בדרך אחותך, הלכת; ונתתי כוסה, בידך.  {ס}</P>

<P><B>כג,לב</B> כה אמר, אדוניי יהוה, כוס אחותך תשתי, העמוקה והרחבה; תהיה לצחוק וללעג, מרבה להכיל. 
<B>כג,לג</B> שיכרון ויגון, תימלאי; כוס שמה ושממה, כוס אחותך שומרון. 
<B>כג,לד</B> ושתית אותה ומצית, ואת-חרשיה תגרמי--ושדייך תנתקי:  כי אני דיברתי, נאום אדוניי יהוה.  {ס}</P>

<P><B>כג,לה</B> לכן, כה אמר אדוניי יהוה, יען שכחת אותי, ותשליכי אותי אחרי גווך; וגם-את שאי זימתך, ואת-תזנותייך.  {ס}</P>

<P><B>כג,לו</B> ויאמר יהוה, אליי, בן-אדם, התשפוט את-אוהלה ואת-אוהליבה; והגד להן, את תועבותיהן. 
<B>כג,לז</B> כי ניאפו, ודם בידיהן, ואת-גילוליהן, ניאפו; וגם את-בניהן אשר ילדו-לי, העבירו להם לאוכלה. 
<B>כג,לח</B> עוד זאת, עשו לי:  טימאו את-מקדשי ביום ההוא, ואת-שבתותיי חיללו. 
<B>כג,לט</B> ובשחטם את-בניהם לגילוליהם, ויבואו אל-מקדשי ביום ההוא לחללו; והנה-כה עשו, בתוך ביתי. 
<B>כג,מ</B> ואף, כי תשלחנה לאנשים, באים, ממרחק--אשר מלאך שלוח אליהם, והנה-באו, לאשר רחצת כחלת עינייך, ועדית עדי. 
<B>כג,מא</B> וישבת על-מיטה כבודה, ושולחן ערוך לפניה; וקטורתי ושמני, שמת עליה. 
<B>כג,מב</B> וקול המון, שליו בה, ואל-אנשים מרוב אדם, מובאים סובאים ממדבר; וייתנו צמידים אל-ידיהן, ועטרת תפארת על-ראשיהן. 
<B>כג,מג</B> ואומר, לבלה ניאופים; עתה יזנו תזנותיה, והיא. 
<B>כג,מד</B> ויבוא אליה, כבוא אל-אישה זונה; כן באו, אל-אוהלה ואל-אוהליבה--אישות, הזימה. 
<B>כג,מה</B> ואנשים צדיקים, המה ישפטו אותהם--משפט נואפות, ומשפט שופכות דם:  כי נואפות הנה, ודם בידיהן.  {ס}</P>

<P><B>כג,מו</B> כי כה אמר, אדוניי יהוה:  העלה עליהם קהל, ונתון אתהן לזעווה ולבז. 
<B>כג,מז</B> ורגמו עליהן אבן קהל, וברא אותהן בחרבותם; בניהם ובנותיהם יהרוגו, ובתיהן באש ישרופו. 
<B>כג,מח</B> והשבתי זימה, מן-הארץ; וניווסרו כל-הנשים, ולא תעשינה כזימתכנה. 
<B>כג,מט</B> ונתנו זימתכנה עליכן, וחטאי גילוליכן תישאינה; וידעתם, כי אני אדוניי יהוה.  {פ}</P>

<P><B>כד,א</B> ויהי דבר-יהוה אליי בשנה התשיעית, בחודש העשירי, בעשור לחודש, לאמור. 
<B>כד,ב</B> בן-אדם, כתוב-לך את-שם היום--את-עצם, היום הזה:  סמך מלך-בבל אל-ירושלים, בעצם היום הזה. 
<B>כד,ג</B> ומשול אל-בית-המרי, משל, ואמרת אליהם, כה אמר אדוניי יהוה:  שפות הסיר שפות, וגם-יצוק בו מים. 
<B>כד,ד</B> אסוף נתחיה אליה, כל-נתח טוב ירך וכתף; מבחר עצמים, מלא. 
<B>כד,ה</B> מבחר הצאן לקוח, וגם דור העצמים תחתיה; רתח רתחיה, גם-בשלו עצמיה בתוכה.  {ס}</P>

<P><B>כד,ו</B> לכן כה-אמר אדוניי יהוה, אוי עיר הדמים--סיר אשר חלאתה בה, וחלאתה לא יצאה ממנה; לנתחיה לנתחיה הוציאה, לא-נפל עליה גורל. 
<B>כד,ז</B> כי דמה בתוכה היה, על-צחיח סלע שמתהו; לא שפכתהו על-הארץ, לכסות עליו עפר. 
<B>כד,ח</B> להעלות חמה לנקום נקם, נתתי את-דמה על-צחיח סלע--לבלתי, היכסות.  {פ}</P>

<P><B>כד,ט</B> לכן, כה אמר אדוניי יהוה, אוי, עיר הדמים; גם-אני, אגדיל המדורה. 
<B>כד,י</B> הרבה העצים הדלק האש, התם הבשר; והרקח, המרקחה, והעצמות, ייחרו. 
<B>כד,יא</B> והעמידהא על-גחליה, ריקה:  למען תיחם וחרה נחושתה, וניתכה בתוכה טומאתה--תיתום, חלאתה. 
<B>כד,יב</B> תאונים, הלאת, ולא-תצא ממנה רבת חלאתה, באש חלאתה. 
<B>כד,יג</B> בטומאתך, זימה:  יען טיהרתיך, ולא טהרת--מטומאתך לא תטהרי-עוד, עד-הניחי את-חמתי בך. 
<B>כד,יד</B> אני יהוה דיברתי באה ועשיתי, לא-אפרע ולא-אחוס ולא אינחם:  כדרכייך וכעלילותייך שפטוך, נאום אדוניי יהוה.  {פ}</P>

<P><B>כד,טו</B> ויהי דבר-יהוה, אליי לאמור. 
<B>כד,טז</B> בן-אדם, הנני לוקח ממך את-מחמד עיניך במגפה; ולא תספוד ולא תבכה, ולא תבוא דמעתך. 
<B>כד,יז</B> היאנק דום, מתים אבל לא-תעשה--פארך חבוש עליך, ונעליך תשים ברגליך; ולא תעטה על-שפם, ולחם אנשים לא תאכל. 
<B>כד,יח</B> ואדבר אל-העם בבוקר, ותמת אשתי בערב; ואעש בבוקר, כאשר צוויתי. 
<B>כד,יט</B> ויאמרו אליי, העם:  הלוא-תגיד לנו מה-אלה לנו, כי אתה עושה. 
<B>כד,כ</B> ואומר, אליהם:  דבר-יהוה--היה אליי, לאמור. 
<B>כד,כא</B> אמור לבית ישראל, כה-אמר אדוניי יהוה, הנני מחלל את-מקדשי גאון עוזכם, מחמד עיניכם ומחמל נפשכם; ובניכם ובנותיכם אשר עזבתם, בחרב ייפולו. 
<B>כד,כב</B> ועשיתם, כאשר עשיתי:  על-שפם לא תעטו, ולחם אנשים לא תאכלו. 
<B>כד,כג</B> ופארכם על-ראשיכם, ונעליכם ברגליכם--לא תספדו, ולא תבכו; ונמקותם, בעוונותיכם, ונהמתם, איש אל-אחיו. 
<B>כד,כד</B> והיה יחזקאל לכם למופת, ככול אשר-עשה תעשו:  בבואה--וידעתם, כי אני אדוניי יהוה.  {ס}</P>

<P><B>כד,כה</B> ואתה בן-אדם--הלוא ביום קחתי מהם את-מעוזם, משוש תפארתם:  את-מחמד עיניהם ואת-משא נפשם, בניהם ובנותיהם. 
<B>כד,כו</B> ביום ההוא, יבוא הפליט אליך, להשמעות, אוזניים. 
<B>כד,כז</B> ביום ההוא, ייפתח פיך את-הפליט, ותדבר, ולא תיאלם עוד; והיית להם למופת, וידעו כי-אני יהוה.  {פ}</P>

<P><B>כה,א</B> ויהי דבר-יהוה, אליי לאמור. 
<B>כה,ב</B> בן-אדם, שים פניך אל-בני עמון; והינבא, עליהם. 
<B>כה,ג</B> ואמרת לבני עמון, שמעו דבר-אדוניי יהוה:  כה-אמר אדוניי יהוה יען אומרך האח אל-מקדשי כי-ניחל, ואל-אדמת ישראל כי נשמה, ואל-בית יהודה, כי הלכו בגולה. 
<B>כה,ד</B> לכן הנני נותנך לבני-קדם למורשה, ויישבו טירותיהם בך, ונתנו בך, משכניהם; המה יאכלו פרייך, והמה ישתו חלבך. 
<B>כה,ה</B> ונתתי את-רבה לנווה גמלים, ואת-בני עמון למרבץ-צאן; וידעתם, כי-אני יהוה.  {פ}</P>

<P><B>כה,ו</B> כי כה אמר, אדוניי יהוה, יען מחאך יד, ורקעך ברגל; ותשמח בכל-שאטך בנפש, אל-אדמת ישראל. 
<B>כה,ז</B> לכן הנני נטיתי את-ידי עליך, ונתתיך לבז לגויים, והכרתיך מן-העמים, והאבדתיך מן-הארצות; אשמידך, וידעת כי-אני יהוה.  {פ}</P>

<P><B>כה,ח</B> כה אמר, אדוניי יהוה:  יען, אמור מואב ושעיר, הנה ככל-הגויים, בית יהודה. 
<B>כה,ט</B> לכן הנני פותח את-כתף מואב, מהערים--מעריו, מקצהו:  צבי, ארץ בית הישימות--בעל מעון, וקריתיימה. 
<B>כה,י</B> לבני-קדם על-בני עמון, ונתתיה למורשה, למען לא-תיזכר בני-עמון, בגויים. 
<B>כה,יא</B> ובמואב, אעשה שפטים; וידעו, כי-אני יהוה.  {פ}</P>

<P><B>כה,יב</B> כה אמר אדוניי יהוה, יען עשות אדום בנקום נקם לבית יהודה--ויאשמו אשום, וניקמו בהם. 
<B>כה,יג</B> לכן, כה אמר אדוניי יהוה, ונטיתי ידי על-אדום, והכרתי ממנה אדם ובהמה; ונתתיה חורבה מתימן, ודדנה בחרב ייפולו. 
<B>כה,יד</B> ונתתי את-נקמתי באדום, ביד עמי ישראל, ועשו באדום, כאפי וכחמתי; וידעו, את-נקמתי--נאום, אדוניי יהוה. 
<B>כה,טו</B> כה אמר אדוניי יהוה, יען עשות פלשתים בנקמה; ויינקמו נקם בשאט בנפש, למשחית איבת עולם. 
<B>כה,טז</B> לכן, כה אמר אדוניי יהוה, הנני נוטה ידי על-פלשתים, והכרתי את-כרתים; והאבדתי, את-שארית חוף הים. 
<B>כה,יז</B> ועשיתי בם נקמות גדולות, בתוכחות חמה; וידעו כי-אני יהוה, בתיתי את-נקמתי בם.  {פ}</P>

<P><B>כו,א</B> ויהי בעשתי-עשרה שנה, באחד לחודש, היה דבר-יהוה, אליי לאמור. 
<B>כו,ב</B> בן-אדם, יען אשר-אמרה צור על-ירושלים האח--נשברה דלתות העמים, נסבה אליי:  אימלאה, החורבה. 
<B>כו,ג</B> לכן, כה אמר אדוניי יהוה, הנני עלייך, צור; והעליתי עלייך גויים רבים, כהעלות הים לגליו. 
<B>כו,ד</B> ושיחתו חומות צור, והרסו מגדליה, וסיחיתי עפרה, ממנה; ונתתי אותה, לצחיח סלע. 
<B>כו,ה</B> משטח חרמים תהיה, בתוך הים--כי אני דיברתי, נאום אדוניי יהוה; והייתה לבז, לגויים. 
<B>כו,ו</B> ובנותיה אשר בשדה, בחרב תיהרגנה; וידעו, כי-אני יהוה.  {פ}</P>

<P><B>כו,ז</B> כי כה אמר, אדוניי יהוה, הנני מביא אל-צור נבוכדראצר מלך-בבל מצפון, מלך מלכים--בסוס וברכב ובפרשים, וקהל ועם-רב. 
<B>כו,ח</B> בנותייך בשדה, בחרב יהרוג; ונתן עלייך דייק, ושפך עלייך סוללה, והקים עלייך, צינה. 
<B>כו,ט</B> ומחי קובולו, ייתן בחומותייך; ומגדלותייך--ייתוץ, בחרבותיו. 
<B>כו,י</B> משפעת סוסיו, יכסך אבקם; מקול פרש וגלגל ורכב, תרעשנה חומותייך, בבואו בשערייך, כמבואי עיר מבוקעה. 
<B>כו,יא</B> בפרסות סוסיו, ירמוס את-כל-חוצותייך; עמך בחרב יהרוג, ומצבות עוזך לארץ תרד. 
<B>כו,יב</B> ושללו חילך, ובזזו רכולתך, והרסו חומותייך, ובתי חמדתך ייתוצו; ואבנייך ועצייך ועפרך, בתוך מים ישימו. 
<B>כו,יג</B> והשבתי, המון שירייך; וקול כינורייך, לא יישמע עוד. 
<B>כו,יד</B> ונתתיך לצחיח סלע, משטח חרמים תהיה--לא תיבנה, עוד:  כי אני יהוה דיברתי, נאום אדוניי יהוה.  {ס}</P>

<P><B>כו,טו</B> כה אמר אדוניי יהוה, לצור:  הלוא מקול מפלתך, באנוק חלל ביהרג הרג בתוכך, ירעשו, האיים. 
<B>כו,טז</B> וירדו מעל כיסאותם, כול נשיאי הים, והסירו את-מעיליהם, ואת-בגדי רקמתם יפשוטו; חרדות ילבשו, על-הארץ יישבו, וחרדו לרגעים, ושממו עלייך. 
<B>כו,יז</B> ונשאו עלייך קינה, ואמרו לך, איך אבדת, נושבת מימים:  העיר ההוללה, אשר הייתה חזקה בים היא ויושביה, אשר-נתנו חיתיתם, לכל-יושביה. 
<B>כו,יח</B> עתה יחרדו האיין, יום מפלתך; ונבהלו האיים אשר-בים, מצאתך.  {ס}</P>

<P><B>כו,יט</B> כי כה אמר, אדוניי יהוה, בתיתי אותך עיר נחרבת, כערים אשר לא-נושבו; בהעלות עלייך את-תהום, וכיסוך המים הרבים. 
<B>כו,כ</B> והורדתיך את-יורדי בור אל-עם עולם, והושבתיך בארץ תחתייות כחורבות מעולם את-יורדי בור--למען, לא תשבי; ונתתי צבי, בארץ חיים. 
<B>כו,כא</B> בלהות אתנך, ואינך; ותבוקשי, ולא-תימצאי עוד לעולם--נאום, אדוניי יהוה.  {פ}</P>

<P><B>כז,א</B> ויהי דבר-יהוה, אליי לאמור. 
<B>כז,ב</B> ואתה בן-אדם, שא על-צור קינה. 
<B>כז,ג</B> ואמרת לצור, היושבת על-מבואות ים, רוכלת העמים, אל-איים רבים;  {ס}  כה אמר, אדוניי יהוה, צור, את אמרת אני כלילת יופי. 
<B>כז,ד</B> בלב ימים, גבולייך; בונייך, כללו יופייך. 
<B>כז,ה</B> ברושים משניר בנו לך, את כל-לוחותיים; ארז מלבנון לקחו, לעשות תורן עלייך. 
<B>כז,ו</B> אלונים, מבשן, עשו, משוטייך; קרשך עשו-שן בת-אשורים, מאיי כיתיים. 
<B>כז,ז</B> שש-ברקמה ממצריים היה מפרשך, להיות לך לנס; תכלת וארגמן מאיי אלישה, היה מכסך. 
<B>כז,ח</B> יושבי צידון וארווד, היו שטים לך; חכמייך צור היו בך, המה חובלייך. 
<B>כז,ט</B> זקני גבל וחכמיה היו בך, מחזיקי בדקך; כל-אונייות הים ומלחיהם היו בך, לערוב מערבך. 
<B>כז,י</B> פרס ולוד ופוט היו בחילך, אנשי מלחמתך; מגן וכובע תילו-בך, המה נתנו הדרך. 
<B>כז,יא</B> בני ארווד וחילך, על-חומותייך סביב, וגמדים, במגדלותייך היו; שלטיהם תילו על-חומותייך, סביב--המה, כללו יפייך. 
<B>כז,יב</B> תרשיש סוחרתך, מרוב כל-הון; בכסף ברזל בדיל ועופרת, נתנו עזבונייך. 
<B>כז,יג</B> יוון תובל ומשך, המה רוכלייך; בנפש אדם וכלי נחושת, נתנו מערבך. 
<B>כז,יד</B> מבית, תוגרמה, סוסים ופרשים ופרדים, נתנו עזבונייך. 
<B>כז,טו</B> בני דדן רוכלייך, איים רבים סחורת ידך; קרנות שן והובנים, השיבו אשכרך. 
<B>כז,טז</B> ארם סוחרתך, מרוב מעשייך; בנופך ארגמן ורקמה ובוץ, וראמות וכדכוד, נתנו, בעזבונייך. 
<B>כז,יז</B> יהודה וארץ ישראל, המה רוכלייך; בחיטי מינית ופנג ודבש ושמן, וצורי, נתנו, מערבך. 
<B>כז,יח</B> דמשק סוחרתך ברוב מעשייך, מרוב כל-הון; ביין חלבון, וצמר צחר. 
<B>כז,יט</B> ודן ויוון מאוזל, בעזבונייך נתנו; ברזל עשות קידה וקנה, במערבך היה. 
<B>כז,כ</B> דדן, רוכלתך, בבגדי-חופש, לרכבה. 
<B>כז,כא</B> ערב וכל-נשיאי קדר, המה סוחרי ידך; בכרים ואילים ועתודים, בם סוחרייך. 
<B>כז,כב</B> רוכלי שבא ורעמה, המה רוכלייך; בראש כל-בושם ובכל-אבן יקרה, וזהב, נתנו, עזבונייך. 
<B>כז,כג</B> חרן וכנה ועדן, רוכלי שבא; אשור, כלמד רוכלתך. 
<B>כז,כד</B> המה רוכלייך, במכלולים, בגלומי תכלת ורקמה, ובגנזי ברומים; בחבלים חבושים וארוזים, במרכולתך. 
<B>כז,כה</B> אונייות תרשיש, שרותייך מערבך; ותימלאי ותכבדי מאוד, בלב ימים. 
<B>כז,כו</B> במים רבים הביאוך, השטים אותך; רוח, הקדים, שברך, בלב ימים. 
<B>כז,כז</B> הונך, ועזבונייך, מערבך, מלחייך וחובלייך; מחזיקי בדקך ועורבי מערבך וכל-אנשי מלחמתך אשר-בך, ובכל-קהלך אשר בתוכך, ייפלו בלב ימים, ביום מפלתך. 
<B>כז,כח</B> לקול, זעקת חובלייך, ירעשו, מגרושות. 
<B>כז,כט</B> וירדו מאונייותיהם, כול תופשי משוט--מלחים, כול חובלי הים:  אל-הארץ, יעמודו. 
<B>כז,ל</B> והשמיעו עלייך בקולם, ויזעקו מרה; ויעלו עפר על-ראשיהם, באפר יתפלשו. 
<B>כז,לא</B> והקריחו אלייך קורחה, וחגרו שקים; ובכו אלייך במר-נפש, מספד מר. 
<B>כז,לב</B> ונשאו אלייך בניהם קינה, וקוננו עלייך:  מי כצור, כדומה בתוך הים. 
<B>כז,לג</B> בצאת עזבונייך מימים, השבעת עמים רבים; ברוב הונייך ומערבייך, העשרת מלכי-ארץ. 
<B>כז,לד</B> עת נשברת מימים, במעמקי-מים; מערבך וכל-קהלך, בתוכך נפלו. 
<B>כז,לה</B> כול יושבי האיים, שממו עלייך; ומלכיהם שערו שער, רעמו פנים. 
<B>כז,לו</B> סוחרים, בעמים, שרקו, עלייך; בלהות היית, ואינך עד-עולם.  {פ}</P>

<P><B>כח,א</B> ויהי דבר-יהוה, אליי לאמור. 
<B>כח,ב</B> בן-אדם אמור לנגיד צור כה-אמר אדוניי יהוה, יען גבה ליבך ותאמר אל אני--מושב אלוהים ישבתי, בלב ימים; ואתה אדם ולא-אל, ותיתן ליבך כלב אלוהים. 
<B>כח,ג</B> הנה חכם אתה, מדנייאל:  כל-סתום, לא עממוך. 
<B>כח,ד</B> בחכמתך, ובתבונתך, עשית לך, חיל; ותעש זהב וכסף, באוצרותיך. 
<B>כח,ה</B> ברוב חכמתך ברכולתך, הרבית חילך; ויגבה לבבך, בחילך.  {ס}</P>

<P><B>כח,ו</B> לכן, כה אמר אדוניי יהוה:  יען תיתך את-לבבך, כלב אלוהים. 
<B>כח,ז</B> לכן, הנני מביא עלייך זרים--עריצי, גויים; והריקו חרבותם על-יפי חכמתך, וחיללו יפעתך. 
<B>כח,ח</B> לשחת, יורידוך; ומתה ממותי חלל, בלב ימים. 
<B>כח,ט</B> האמור תאמר אלוהים אני, לפני הורגך:  ואתה אדם ולא-אל, ביד מחלליך. 
<B>כח,י</B> מותי ערלים תמות, ביד-זרים:  כי אני דיברתי, נאום אדוניי יהוה.  {פ}</P>

<P><B>כח,יא</B> ויהי דבר-יהוה, אליי לאמור. 
<B>כח,יב</B> בן-אדם, שא קינה על-מלך צור; ואמרת לו, כה אמר אדוניי יהוה, אתה חותם תוכנית, מלא חכמה וכליל יופי. 
<B>כח,יג</B> בעדן גן-אלוהים היית, כל-אבן יקרה מסוכתך אודם פטדה ויהלום תרשיש שוהם וישפה, ספיר נופך, וברקת וזהב; מלאכת תופיך ונקביך בך, ביום היבראך כוננו. 
<B>כח,יד</B> את-כרוב--ממשח, הסוכך; ונתתיך, בהר קודש אלוהים היית--בתוך אבני-אש, התהלכת. 
<B>כח,טו</B> תמים אתה בדרכיך, מיום היבראך, עד-נמצא עוולתה, בך. 
<B>כח,טז</B> ברוב רכולתך, מלו תוכך חמס--ותחטא; ואחללך מהר אלוהים ואבדך כרוב הסוכך, מתוך אבני-אש. 
<B>כח,יז</B> גבה ליבך ביופייך, שיחת חכמתך על-יפעתך; על-ארץ השלכתיך, לפני מלכים נתתיך--לראווה בך. 
<B>כח,יח</B> מרוב עווניך, בעוול רכולתך, חיללת, מקדשיך; ואוציא-אש מתוכך, היא אכלתך, ואתנך לאפר על-הארץ, לעיני כל-רואיך. 
<B>כח,יט</B> כל-יודעיך, בעמים, שממו, עליך; בלהות היית, ואינך עד-עולם.  {פ}</P>

<P><B>כח,כ</B> ויהי דבר-יהוה, אליי לאמור. 
<B>כח,כא</B> בן-אדם, שים פניך אל-צידון, והינבא, עליה. 
<B>כח,כב</B> ואמרת, כה אמר אדוניי יהוה, הנני עלייך צידון, ונכבדתי בתוכך; וידעו כי-אני יהוה, בעשותי בה שפטים--ונקדשתי בה. 
<B>כח,כג</B> ושילחתי-בה דבר ודם, בחוצותיה, ונפלל חלל בתוכה, בחרב עליה מסביב; וידעו, כי-אני יהוה. 
<B>כח,כד</B> ולא-יהיה עוד לבית ישראל, סילון ממאיר וקוץ מכאיב, מכול סביבותם, השאטים אותם; וידעו, כי אני אדוניי יהוה.  {פ}</P>

<P><B>כח,כה</B> כה-אמר, אדוניי יהוה, בקבצי את-בית ישראל מן-העמים אשר נפוצו בם, ונקדשתי בם לעיני הגויים; וישבו, על-אדמתם, אשר נתתי, לעבדי ליעקוב. 
<B>כח,כו</B> וישבו עליה, לבטח, ובנו בתים ונטעו כרמים, וישבו לבטח:  בעשותי שפטים, בכול השאטים אותם מסביבותם--וידעו, כי אני יהוה אלוהיהם.  {פ}</P>

<P><B>כט,א</B> בשנה, העשירית, בעשירי, בשנים עשר לחודש--היה דבר-יהוה, אליי לאמור. 
<B>כט,ב</B> בן-אדם--שים פניך, על-פרעה מלך מצריים; והינבא עליו, ועל-מצריים כולה. 
<B>כט,ג</B> דבר ואמרת כה-אמר אדוניי יהוה, הנני עליך פרעה מלך-מצריים, התנים הגדול, הרובץ בתוך יאוריו:  אשר אמר לי יאורי, ואני עשיתיני. 
<B>כט,ד</B> ונתתי חחים בלחייך, והדבקתי דגת-יאוריך בקשקשותיך; והעליתיך, מתוך יאוריך, ואת כל-דגת יאוריך, בקשקשותיך תדבק. 
<B>כט,ה</B> ונטשתיך המדברה, אותך ואת כל-דגת יאוריך, על-פני השדה תיפול, לא תיאסף ולא תיקבץ--לחית הארץ ולעוף השמיים, נתתיך לאוכלה. 
<B>כט,ו</B> וידעו כל-יושבי מצריים, כי אני יהוה, יען היותם משענת קנה, לבית ישראל. 
<B>כט,ז</B> בתופשם בך בכף תירוץ, ובקעת להם כל-כתף; ובהישענם עליך תישבר, והעמדת להם כל-מותניים.  {ס}</P>

<P><B>כט,ח</B> לכן, כה אמר אדוניי יהוה, הנני מביא עלייך, חרב; והכרתי ממך, אדם ובהמה. 
<B>כט,ט</B> והייתה ארץ-מצריים לשממה וחורבה, וידעו כי-אני יהוה:  יען אמר יאור לי, ואני עשיתי. 
<B>כט,י</B> לכן הנני אליך, ואל-יאוריך; ונתתי את-ארץ מצריים, לחורבות חורב שממה, ממגדול סוונה, ועד-גבול כוש. 
<B>כט,יא</B> לא תעבור-בה רגל אדם, ורגל בהמה לא תעבור-בה; ולא תשב, ארבעים שנה. 
<B>כט,יב</B> ונתתי את-ארץ מצריים שממה בתוך ארצות נשמות, ועריה בתוך ערים מוחרבות תהיינה שממה, ארבעים, שנה; והפיצותי את-מצריים בגויים, וזיריתים בארצות.  {ס}</P>

<P><B>כט,יג</B> כי כה אמר, אדוניי יהוה:  מקץ ארבעים שנה, אקבץ את-מצריים, מן-העמים, אשר-נפוצו שמה. 
<B>כט,יד</B> ושבתי, את-שבות מצריים, והשיבותי אותם ארץ פתרוס, על-ארץ מכורתם; והיו שם, ממלכה שפלה. 
<B>כט,טו</B> מן-הממלכות תהיה שפלה, ולא-תתנשא עוד על-הגויים; והמעטתים--לבלתי, רדות בגויים. 
<B>כט,טז</B> ולא יהיה-עוד לבית ישראל למבטח מזכיר עוון, בפנותם אחריהם; וידעו, כי אני אדוניי יהוה.  {פ}</P>

<P><B>כט,יז</B> ויהי, בעשרים ושבע שנה, בראשון, באחד לחודש; היה דבר-יהוה, אליי לאמור. 
<B>כט,יח</B> בן-אדם, נבוכדראצר מלך-בבל העביד את-חילו עבודה גדולה אל-צור--כל-ראש מוקרח, וכל-כתף מרוטה; ושכר לא-היה לו ולחילו, מצור, על-העבודה, אשר-עבד עליה.  {ס}</P>

<P><B>כט,יט</B> לכן, כה אמר אדוניי יהוה, הנני נותן לנבוכדראצר מלך-בבל, את-ארץ מצריים; ונשא המונה ושלל שללה, ובזז ביזה, והייתה שכר, לחילו. 
<B>כט,כ</B> פעולתו אשר-עבד בה, נתתי לו את-ארץ מצריים, אשר עשו לי, נאום אדוניי יהוה. 
<B>כט,כא</B> ביום ההוא, אצמיח קרן לבית ישראל, ולך אתן פתחון-פה, בתוכם; וידעו, כי-אני יהוה.  {פ}</P>

<P><B>ל,א</B> ויהי דבר-יהוה, אליי לאמור. 
<B>ל,ב</B> בן-אדם--הינבא ואמרת, כה אמר אדוניי יהוה:  הילילו, הה ליום. 
<B>ל,ג</B> כי-קרוב יום, וקרוב יום ליהוה:  יום ענן, עת גויים יהיה. 
<B>ל,ד</B> ובאה חרב, במצריים, והייתה חלחלה בכוש, בנפול חלל במצריים; ולקחו המונה, ונהרסו יסודותיה. 
<B>ל,ה</B> כוש ופוט ולוד וכל-הערב וכוב, ובני ארץ הברית--איתם, בחרב ייפולו.  {פ}</P>

<P><B>ל,ו</B> כה, אמר יהוה, ונפלו סומכי מצריים, וירד גאון עוזה; ממגדול סוונה, בחרב ייפלו-בה--נאום, אדוניי יהוה. 
<B>ל,ז</B> ונשמו, בתוך ארצות נשמות; ועריו, בתוך-ערים נחרבות תהיינה. 
<B>ל,ח</B> וידעו, כי-אני יהוה, בתיתי-אש במצריים, ונשברו כל-עוזריה. 
<B>ל,ט</B> ביום ההוא, ייצאו מלאכים מלפניי בצים, להחריד, את-כוש בטח; והייתה חלחלה בהם ביום מצריים, כי הנה באה.  {ס}</P>

<P><B>ל,י</B> כה אמר, אדוניי יהוה:  והשבתי את-המון מצריים, ביד נבוכדראצר מלך-בבל. 
<B>ל,יא</B> הוא ועמו איתו, עריצי גויים--מובאים, לשחת הארץ; והריקו חרבותם על-מצריים, ומלאו את-הארץ חלל. 
<B>ל,יב</B> ונתתי יאורים חרבה, ומכרתי את-הארץ ביד-רעים; והשימותי ארץ ומלואה, ביד-זרים--אני יהוה, דיברתי.  {ס}</P>

<P><B>ל,יג</B> כה-אמר אדוניי יהוה, והאבדתי גילולים והשבתי אלילים מנוף, ונשיא מארץ-מצריים, לא יהיה-עוד; ונתתי יראה, בארץ מצריים. 
<B>ל,יד</B> והשימותי, את-פתרוס, ונתתי אש, בצוען; ועשיתי שפטים, בנוא. 
<B>ל,טו</B> ושפכתי חמתי, על-סין מעוז מצריים; והכרתי, את-המון נוא. 
<B>ל,טז</B> ונתתי אש, במצריים--חול תחול סין, ונוא תהיה להיבקע; ונוף, צרי יומם. 
<B>ל,יז</B> בחורי אוון ופי-בסת, בחרב ייפולו; והנה, בשבי תלכנה. 
<B>ל,יח</B> ובתחפנחס, חשך היום, בשברי-שם את-מוטות מצריים, ונשבת-בה גאון עוזה; היא ענן יכסנה, ובנותיה בשבי תלכנה. 
<B>ל,יט</B> ועשיתי שפטים, במצריים; וידעו, כי-אני יהוה.  {פ}</P>

<P><B>ל,כ</B> ויהי, באחת עשרה שנה, בראשון, בשבעה לחודש; היה דבר-יהוה, אליי לאמור. 
<B>ל,כא</B> בן-אדם, את-זרוע פרעה מלך-מצריים שברתי; והנה לא-חובשה לתת רפואות לשום חיתול, לחובשה לחוזקה--לתפוש בחרב.  {ס}</P>

<P><B>ל,כב</B> לכן כה-אמר אדוניי יהוה, הנני אל-פרעה מלך-מצריים, ושברתי את-זרועותיו, את-החזקה ואת-הנשברת; והפלתי את-החרב, מידו. 
<B>ל,כג</B> והפיצותי את-מצריים, בגויים; וזיריתים, בארצות. 
<B>ל,כד</B> וחיזקתי, את-זרועות מלך בבל, ונתתי את-חרבי, בידו; ושברתי את-זרועות פרעה, ונאק נאקות חלל לפניו. 
<B>ל,כה</B> והחזקתי, את-זרועות מלך בבל, וזרועות פרעה, תיפולנה; וידעו כי-אני יהוה, בתיתי חרבי ביד מלך-בבל, ונטה אותה, אל-ארץ מצריים. 
<B>ל,כו</B> והפיצותי את-מצריים בגויים, וזיריתי אותם בארצות; וידעו, כי-אני יהוה.  {פ}</P>

<P><B>לא,א</B> ויהי, באחת עשרה שנה, בשלישי, באחד לחודש; היה דבר-יהוה, אליי לאמור. 
<B>לא,ב</B> בן-אדם, אמור אל-פרעה מלך-מצריים ואל-המונו:  אל-מי, דמית בגודלך. 
<B>לא,ג</B> הנה אשור ארז בלבנון, יפה ענף וחורש מצל--וגבה קומה; ובין עבותים, הייתה צמרתו. 
<B>לא,ד</B> מים גידלוהו, תהום רוממתהו; את-נהרותיה, הולך סביבות מטעה, ואת-תעלותיה שילחה, אל כל-עצי השדה. 
<B>לא,ה</B> על-כן גבהה קומתו, מכול עצי השדה; ותרבינה סרעפותיו ותארכנה פארותיו, ממים רבים--בשלחו. 
<B>לא,ו</B> בסעפותיו קיננו, כל-עוף השמיים, ותחת פארותיו ילדו, כול חית השדה; ובצילו, יישבו, כול, גויים רבים. 
<B>לא,ז</B> וייף בגודלו, באורך דלייותיו:  כי-היה שורשו, אל-מים רבים. 
<B>לא,ח</B> ארזים לא-עממוהו, בגן-אלוהים--ברושים לא דמו אל-סעפותיו, וערמונים לא-היו כפארותיו:  כל-עץ, בגן-אלוהים--לא-דמה אליו, ביופייו. 
<B>לא,ט</B> יפה עשיתיו, ברוב דלייותיו; ויקנאוהו, כל-עצי-עדן, אשר, בגן האלוהים.  {פ}</P>

<P><B>לא,י</B> לכן, כה אמר אדוניי יהוה, יען, אשר גבהת בקומה; וייתן צמרתו אל-בין עבותים, ורם לבבו בגובהו. 
<B>לא,יא</B> ואתנהו--ביד, איל גויים; עשה יעשה לו, כרשעו גירשתיהו. 
<B>לא,יב</B> ויכרתוהו זרים עריצי גויים, וייטשוהו; אל-ההרים ובכל-גיאיות נפלו דלייותיו, ותישברנה פארותיו בכול אפיקי הארץ, ויירדו מצילו כל-עמי הארץ, וייטשוהו. 
<B>לא,יג</B> על-מפלתו ישכנו, כל-עוף השמיים; ואל-פארותיו היו, כול חית השדה. 
<B>לא,יד</B> למען אשר לא-יגבהו בקומתם כל-עצי-מים, ולא-ייתנו את-צמרתם אל-בין עבותים, ולא-יעמדו איליהם בגובהם, כל-שותי מים:  כי-כולם ניתנו למוות אל-ארץ תחתית, בתוך בני אדם--אל-יורדי בור.  {פ}</P>

<P><B>לא,טו</B> כה-אמר אדוניי יהוה, ביום רדתו שאולה האבלתי כיסיתי עליו את-תהום, ואמנע נהרותיה, וייכלאו מים רבים; ואקדיר עליו לבנון, וכל-עצי השדה עליו עולפה. 
<B>לא,טז</B> מקול מפלתו הרעשתי גויים, בהורידי אותו שאולה את-יורדי בור; ויינחמו בארץ תחתית, כל-עצי-עדן--מבחר וטוב-לבנון, כל-שותי מים. 
<B>לא,יז</B> גם-הם, איתו ירדו שאולה--אל-חללי-חרב; וזרועו ישבו בצילו, בתוך גויים. 
<B>לא,יח</B> אל-מי דמית ככה בכבוד ובגודל, בעצי-עדן; והורדת את-עצי-עדן אל-ארץ תחתית, בתוך ערלים תשכב את-חללי-חרב--הוא פרעה וכל-המונו, נאום אדוניי יהוה.  {פ}</P>

<P><B>לב,א</B> ויהי בשתי עשרה שנה, בשני-עשר חודש באחד לחודש; היה דבר-יהוה, אליי לאמור. 
<B>לב,ב</B> בן-אדם, שא קינה על-פרעה מלך-מצריים, ואמרת אליו, כפיר גויים נדמית; ואתה, כתנים בימים, ותגח בנהרותיך ותדלח-מים ברגליך, ותרפוס נהרותם.  {ס}</P>

<P><B>לב,ג</B> כה אמר, אדוניי יהוה, ופרשתי עליך את-רשתי, בקהל עמים רבים; והעלוך, בחרמי. 
<B>לב,ד</B> ונטשתיך בארץ, על-פני השדה אטילך; והשכנתי עליך כל-עוף השמיים, והשבעתי ממך חית כל-הארץ. 
<B>לב,ה</B> ונתתי את-בשרך, על-ההרים; ומילאתי הגיאיות, רמותך. 
<B>לב,ו</B> והשקיתי ארץ צפתך מדמך, אל-ההרים; ואפיקים, יימלאון ממך. 
<B>לב,ז</B> וכיסיתי בכבותך שמיים, והקדרתי את-כוכביהם; שמש בענן אכסנו, וירח לא-יאיר אורו. 
<B>לב,ח</B> כל-מאורי אור בשמיים, אקדירם עליך; ונתתי חושך על-ארצך, נאום אדוניי יהוה. 
<B>לב,ט</B> והכעסתי--לב, עמים רבים:  בהביאי שברך בגויים, על-ארצות אשר לא-ידעתם. 
<B>לב,י</B> והשימותי עליך עמים רבים, ומלכיהם ישערו עליך שער, בעופפי חרבי, על-פניהם; וחרדו לרגעים איש לנפשו, ביום מפלתך.  {פ}</P>

<P><B>לב,יא</B> כי כה אמר, אדוניי יהוה:  חרב מלך-בבל, תבואך. 
<B>לב,יב</B> בחרבות גיבורים אפיל המונך, עריצי גויים כולם; ושדדו את-גאון מצריים, ונשמד כל-המונה. 
<B>לב,יג</B> והאבדתי, את-כל-בהמתה, מעל, מים רבים; ולא תדלחם רגל-אדם עוד, ופרסות בהמה לא תדלחם. 
<B>לב,יד</B> אז אשקיע מימיהם, ונהרותם כשמן אוליך--נאום, אדוניי יהוה. 
<B>לב,טו</B> בתיתי את-ארץ מצריים שממה ונשמה, ארץ ממלואה--בהכותי, את-כל-יושבי בה; וידעו, כי-אני יהוה. 
<B>לב,טז</B> קינה היא וקוננוה, בנות הגויים תקוננה אותה:  על-מצריים ועל-כל-המונה תקוננה אותה, נאום אדוניי יהוה.  {פ}</P>

<P><B>לב,יז</B> ויהי בשתי עשרה שנה, בחמישה עשר לחודש, היה דבר-יהוה, אליי לאמור. 
<B>לב,יח</B> בן-אדם--נהה על-המון מצריים, והורידהו; אותה ובנות גויים אדירים, אל-ארץ תחתייות--את-יורדי בור. 
<B>לב,יט</B> ממי, נעמת; רדה והושכבה, את-ערלים. 
<B>לב,כ</B> בתוך חללי-חרב, ייפולו; חרב ניתנה, מושכו אותה וכל-המוניה. 
<B>לב,כא</B> ידברו-לו אלי גיבורים, מתוך שאול--את-עוזריו; ירדו שכבו הערלים, חללי-חרב. 
<B>לב,כב</B> שם אשור וכל-קהלה, סביבותיו קברותיו; כולם חללים, הנופלים בחרב. 
<B>לב,כג</B> אשר ניתנו קברותיה, בירכתי-בור, ויהי קהלה, סביבות קבורתה; כולם חללים נופלים בחרב, אשר-נתנו חיתית בארץ חיים. 
<B>לב,כד</B> שם עילם וכל-המונה, סביבות קבורתה; כולם חללים הנופלים בחרב אשר-ירדו ערלים אל-ארץ תחתייות, אשר נתנו חיתיתם בארץ חיים, וישאו כלימתם, את-יורדי בור. 
<B>לב,כה</B> בתוך חללים נתנו משכב לה, בכל-המונה--סביבותיו, קבורתיה; כולם ערלים חללי-חרב כי-ניתן חיתיתם בארץ חיים, וישאו כלימתם את-יורדי בור, בתוך חללים, ניתן. 
<B>לב,כו</B> שם משך תובל וכל-המונה, סביבותיו קברותיה; כולם ערלים מחוללי חרב, כי-נתנו חיתיתם בארץ חיים. 
<B>לב,כז</B> ולא ישכבו את-גיבורים, נופלים מערלים:  אשר ירדו-שאול בכלי-מלחמתם וייתנו את-חרבותם תחת ראשיהם, ותהי עוונותם על-עצמותם--כי-חיתית גיבורים, בארץ חיים. 
<B>לב,כח</B> ואתה, בתוך ערלים תישבר ותשכב--את-חללי-חרב. 
<B>לב,כט</B> שמה אדום, מלכיה וכל-נשיאיה, אשר-ניתנו בגבורתם, את-חללי-חרב:  המה את-ערלים ישכבו, ואת-יורדי בור. 
<B>לב,ל</B> שמה נסיכי צפון כולם, וכל-צידוני:  אשר-ירדו את-חללים, בחיתיתם מגבורתם בושים, וישכבו ערלים את-חללי-חרב, וישאו כלימתם את-יורדי בור. 
<B>לב,לא</B> אותם יראה פרעה, וניחם על-כל-המונו--חללי-חרב פרעה וכל-חילו, נאום אדוניי יהוה. 
<B>לב,לב</B> כי-נתתי את-חיתיתי, בארץ חיים; והושכב בתוך ערלים את-חללי-חרב, פרעה וכל-המונו--נאום, אדוניי יהוה.  {פ}</P>

<P><B>לג,א</B> ויהי דבר-יהוה, אליי לאמור. 
<B>לג,ב</B> בן-אדם, דבר אל-בני-עמך ואמרת אליהם, ארץ, כי-אביא עליה חרב; ולקחו עם-הארץ איש אחד, מקציהם, ונתנו אותו להם, לצופה. 
<B>לג,ג</B> וראה את-החרב, באה על-הארץ; ותקע בשופר, והזהיר את-העם. 
<B>לג,ד</B> ושמע השומע את-קול השופר, ולא נזהר, ותבוא חרב, ותיקחהו--דמו, בראשו יהיה. 
<B>לג,ה</B> את קול השופר שמע ולא נזהר, דמו בו יהיה:  והוא נזהר, נפשו מילט. 
<B>לג,ו</B> והצופה כי-יראה את-החרב באה, ולא-תקע בשופר והעם לא-נזהר, ותבוא חרב, ותיקח מהם נפש--הוא בעוונו נלקח, ודמו מיד-הצופה אדרוש.  {פ}</P>

<P><B>לג,ז</B> ואתה בן-אדם, צופה נתתיך לבית ישראל; ושמעת מפי דבר, והזהרת אותם ממני. 
<B>לג,ח</B> באומרי לרשע, רשע מות תמות, ולא דיברת, להזהיר רשע מדרכו--הוא רשע בעוונו ימות, ודמו מידך אבקש. 
<B>לג,ט</B> ואתה כי-הזהרת רשע מדרכו, לשוב ממנה, ולא-שב, מדרכו--הוא בעוונו ימות, ואתה נפשך הצלת.  {פ}</P>

<P><B>לג,י</B> ואתה בן-אדם, אמור אל-בית ישראל, כן אמרתם לאמור, כי-פשעינו וחטאותינו עלינו; ובם אנחנו נמקים, ואיך נחיה. 
<B>לג,יא</B> אמור אליהם חי-אני נאום אדוניי יהוה, אם-אחפוץ במות הרשע, כי אם-בשוב רשע מדרכו, וחיה:  שובו שובו מדרכיכם הרעים, ולמה תמותו--בית ישראל.  {פ}</P>

<P><B>לג,יב</B> ואתה בן-אדם, אמור אל-בני-עמך צדקת הצדיק לא תצילנו ביום פשעו, ורשעת הרשע לא-ייכשל בה, ביום שובו מרשעו; וצדיק, לא יוכל לחיות בה--ביום חטאותו. 
<B>לג,יג</B> באומרי לצדיק חיה יחיה, והוא-בטח על-צדקתו ועשה עוול--כל-צדקותיו לא תיזכרנה, ובעוולו אשר-עשה בו ימות. 
<B>לג,יד</B> ובאומרי לרשע, מות תמות; ושב, מחטאתו, ועשה משפט, וצדקה. 
<B>לג,טו</B> חבול ישיב רשע, גזילה ישלם, בחוקות החיים הלך, לבלתי עשות עוול--חיה יחיה, לא ימות. 
<B>לג,טז</B> כל-חטאותיו אשר חטא, לא תיזכרנה לו:  משפט וצדקה עשה, חיה יחיה. 
<B>לג,יז</B> ואמרו בני עמך, לא ייתכן דרך אדוניי; והמה, דרכם לא-ייתכן. 
<B>לג,יח</B> בשוב-צדיק מצדקתו, ועשה עוול--ומת, בהם. 
<B>לג,יט</B> ובשוב רשע מרשעתו, ועשה משפט וצדקה--עליהם, הוא יחיה. 
<B>לג,כ</B> ואמרתם, לא ייתכן דרך אדוניי; איש כדרכיו אשפוט אתכם, בית ישראל.  {פ}</P>

<P><B>לג,כא</B> ויהי בשתי עשרה שנה, בעשירי בחמישה לחודש--לגלותנו; בא-אליי הפליט מירושלים לאמור, הוכתה העיר. 
<B>לג,כב</B> ויד-יהוה הייתה אליי בערב, לפני בוא הפליט, ויפתח את-פי, עד-בוא אליי בבוקר; וייפתח פי, ולא נאלמתי עוד.  {פ}</P>

<P><B>לג,כג</B> ויהי דבר-יהוה, אליי לאמור. 
<B>לג,כד</B> בן-אדם, יושבי החורבות האלה על-אדמת ישראל אומרים לאמור, אחד היה אברהם, ויירש את-הארץ; ואנחנו רבים, לנו ניתנה הארץ למורשה.  {ס}</P>

<P><B>לג,כה</B> לכן אמור אליהם כה-אמר אדוניי יהוה, על-הדם תאכלו ועיניכם תשאו אל-גילוליכם--ודם תשפוכו; והארץ, תירשו. 
<B>לג,כו</B> עמדתם על-חרבכם עשיתן תועבה, ואיש את-אשת ריעהו טימאתם; והארץ, תירשו.  {ס}</P>

<P><B>לג,כז</B> כה-תאמר אליהם כה-אמר אדוניי יהוה, חי-אני, אם-לא אשר בחורבות בחרב ייפולו, ואשר על-פני השדה לחיה נתתיו לאוכלו; ואשר במצדות ובמערות, בדבר ימותו. 
<B>לג,כח</B> ונתתי את-הארץ שממה ומשמה, ונשבת גאון עוזה; ושממו הרי ישראל, מאין עובר. 
<B>לג,כט</B> וידעו, כי-אני יהוה, בתיתי את-הארץ שממה ומשמה, על כל-תועבותם אשר עשו.  {פ}</P>

<P><B>לג,ל</B> ואתה בן-אדם--בני עמך הנדברים בך אצל הקירות, ובפתחי הבתים; ודיבר-חד את-אחד, איש את-אחיו לאמור, בואו-נא ושמעו, מה הדבר היוצא מאת יהוה. 
<B>לג,לא</B> ויבואו אליך כמבוא-עם ויישבו לפניך, עמי, ושמעו את-דבריך, ואותם לא יעשו:  כי-עגבים בפיהם המה עושים, אחרי בצעם ליבם הולך. 
<B>לג,לב</B> והנך להם כשיר עגבים, יפה קול ומטיב נגן; ושמעו, את-דבריך, ועושים אינם, אותם. 
<B>לג,לג</B> ובבואה:  הנה באה--וידעו, כי נביא היה בתוכם.  {פ}</P>

<P><B>לד,א</B> ויהי דבר-יהוה, אליי לאמור. 
<B>לד,ב</B> בן-אדם, הינבא על-רועי ישראל; הינבא ואמרת אליהם לרועים כה אמר אדוניי יהוה, הוי רועי-ישראל אשר היו רועים אותם--הלוא הצאן, ירעו הרועים. 
<B>לד,ג</B> את-החלב תאכלו ואת-הצמר תלבשו, הבריאה תזבחו; הצאן, לא תרעו. 
<B>לד,ד</B> את-הנחלות לא חיזקתם ואת-החולה לא-ריפאתם, ולנשברת לא חבשתם, ואת-הנידחת לא השבותם, ואת-האובדת לא ביקשתם; ובחוזקה רדיתם אותם, ובפרך. 
<B>לד,ה</B> ותפוצינה, מבלי רועה; ותהיינה לאוכלה לכל-חית השדה, ותפוצינה. 
<B>לד,ו</B> ישגו צאני בכל-ההרים, ועל כל-גבעה רמה; ועל כל-פני הארץ נפוצו צאני, ואין דורש ואין מבקש. 
<B>לד,ז</B> לכן רועים, שמעו את-דבר יהוה. 
<B>לד,ח</B> חי-אני נאום אדוניי יהוה, אם-לא יען היות-צאני לבז ותהיינה צאני לאוכלה לכל-חית השדה מאין רועה, ולא-דרשו רועיי, את-צאני; וירעו הרועים אותם, ואת-צאני לא רעו. 
<B>לד,ט</B> לכן, הרועים--שמעו, דבר-יהוה. 
<B>לד,י</B> כה-אמר אדוניי יהוה, הנני אל-הרועים ודרשתי את-צאני מידם והשבתים מרעות צאן, ולא-ירעו עוד הרועים, אותם; והצלתי צאני מפיהם, ולא-תהיינה להם לאוכלה.  {ס}</P>

<P><B>לד,יא</B> כי כה אמר, אדוניי יהוה:  הנני-אני, ודרשתי את-צאני וביקרתים. 
<B>לד,יב</B> כבקרת רועה עדרו ביום-היותו בתוך-צאנו, נפרשות--כן, אבקר את-צאני; והצלתי אתהם, מכל-המקומות אשר נפוצו שם, ביום ענן, וערפל. 
<B>לד,יג</B> והוצאתים מן-העמים, וקיבצתים מן-הארצות, והביאותים, אל-אדמתם; ורעיתים, אל-הרי ישראל, באפיקים, ובכול מושבי הארץ. 
<B>לד,יד</B> במרעה-טוב ארעה אותם, ובהרי מרום-ישראל יהיה נווהם; שם תרבצנה בנווה טוב, ומרעה שמן תרעינה אל-הרי ישראל. 
<B>לד,טו</B> אני ארעה צאני ואני ארביצם, נאום אדוניי יהוה. 
<B>לד,טז</B> את-האובדת אבקש, ואת-הנידחת אשיב, ולנשברת אחבוש, ואת-החולה אחזק; ואת-השמנה ואת-החזקה אשמיד, ארענה במשפט. 
<B>לד,יז</B> ואתנה צאני, כה אמר אדוניי יהוה:  הנני שופט בין-שה לשה, לאילים ולעתודים. 
<B>לד,יח</B> המעט מכם, המרעה הטוב תרעו, ויתר מרעיכם, תרמסו ברגליכם; ומשקע-מים תשתו--ואת הנותרים, ברגליכם תרפושון. 
<B>לד,יט</B> וצאני--מרמס רגליכם תרעינה, ומרפש רגליכם תשתינה.  {פ}</P>

<P><B>לד,כ</B> לכן, כה אמר אדוניי יהוה--אליהם:  הנני-אני--ושפטתי בין-שה בריה, ובין שה רזה. 
<B>לד,כא</B> יען, בצד ובכתף תהדופו, ובקרניכם תנגחו, כל-הנחלות--עד אשר הפיצותם אותנה, אל-החוצה. 
<B>לד,כב</B> והושעתי לצאני, ולא-תהיינה עוד לבז; ושפטתי, בין שה לשה. 
<B>לד,כג</B> והקימותי עליהם רועה אחד, ורעה אתהן--את, עבדי דויד; הוא ירעה אותם, והוא-יהיה להן לרועה. 
<B>לד,כד</B> ואני יהוה, אהיה להם לאלוהים, ועבדי דויד, נשיא בתוכם:  אני יהוה, דיברתי. 
<B>לד,כה</B> וכרתי להם ברית שלום, והשבתי חיה-רעה מן-הארץ; וישבו במדבר לבטח, וישנו ביערים. 
<B>לד,כו</B> ונתתי אותם וסביבות גבעתי, ברכה; והורדתי הגשם בעיתו, גשמי ברכה יהיו. 
<B>לד,כז</B> ונתן עץ השדה את-פרייו, והארץ תיתן יבולה, והיו על-אדמתם, לבטח; וידעו כי-אני יהוה, בשברי את-מוטות עולם, והצלתים, מיד העובדים בהם. 
<B>לד,כח</B> ולא-יהיו עוד בז לגויים, וחית הארץ לא תאכלם; וישבו לבטח, ואין מחריד. 
<B>לד,כט</B> והקימותי להם מטע, לשם; ולא-יהיו עוד אסופי רעב, בארץ, ולא-ישאו עוד, כלימת הגויים. 
<B>לד,ל</B> וידעו, כי אני יהוה אלוהיהם--איתם; והמה, עמי בית ישראל--נאום, אדוניי יהוה. 
<B>לד,לא</B> ואתן צאני צאן מרעיתי, אדם אתם:  אני, אלוהיכם--נאום, אדוניי יהוה.  {פ}</P>

<P><B>לה,א</B> ויהי דבר-יהוה, אליי לאמור. 
<B>לה,ב</B> בן-אדם, שים פניך על-הר שעיר; והינבא, עליו. 
<B>לה,ג</B> ואמרת לו, כה אמר אדוניי יהוה, הנני אליך, הר-שעיר; ונטיתי ידי עליך, ונתתיך שממה ומשמה. 
<B>לה,ד</B> עריך חורבה אשים, ואתה שממה תהיה; וידעת, כי-אני יהוה. 
<B>לה,ה</B> יען, היות לך איבת עולם, ותגר את-בני-ישראל, על-ידי-חרב--בעת אידם, בעת עוון קץ. 
<B>לה,ו</B> לכן חי-אני, נאום אדוניי יהוה, כי-לדם אעשך, ודם ירדפך; אם-לא דם שנאת, ודם ירדפך. 
<B>לה,ז</B> ונתתי את-הר שעיר, לשיממה ושממה; והכרתי ממנו, עובר ושב. 
<B>לה,ח</B> ומילאתי את-הריו, חלליו; גבעותיך וגיאותיך וכל-אפיקיך, חללי-חרב ייפלו בהם. 
<B>לה,ט</B> שיממות עולם אתנך, ועריך לא תשובנה; וידעתם, כי-אני יהוה. 
<B>לה,י</B> יען אמורך את-שני הגויים ואת-שתי הארצות, לי תהיינה--וירשנוה; ויהוה, שם היה.  {ס}</P>

<P><B>לה,יא</B> לכן חי-אני, נאום אדוניי יהוה, ועשיתי כאפך וכקנאתך, אשר עשית משנאתך בם; ונודעתי בם, כאשר אשפטך. 
<B>לה,יב</B> וידעת, כי אני יהוה, שמעתי את-כל-נאצותיך אשר אמרת על-הרי ישראל, לאמור שממו:  לנו ניתנו, לאוכלה. 
<B>לה,יג</B> ותגדילו עליי בפיכם, והעתרתם עליי דבריכם:  אני, שמעתי.  {ס}</P>

<P><B>לה,יד</B> כה אמר, אדוניי יהוה:  כשמוח, כל-הארץ, שממה, אעשה-לך. 
<B>לה,טו</B> כשמחתך לנחלת בית-ישראל, על אשר-שממה--כן אעשה-לך:  שממה תהיה הר-שעיר וכל-אדום כולה, וידעו כי-אני יהוה.  {פ}</P>

<P><B>לו,א</B> ואתה בן-אדם, הינבא אל-הרי ישראל; ואמרת--הרי ישראל, שמעו דבר-יהוה. 
<B>לו,ב</B> כה אמר אדוניי יהוה, יען אמר האויב עליכם האח; ובמות עולם, למורשה הייתה לנו. 
<B>לו,ג</B> לכן הינבא ואמרת, כה אמר אדוניי יהוה:  יען ביען שמות ושאוף אתכם מסביב, להיותכם מורשה לשארית הגויים, ותיעלו על-שפת לשון, ודיבת-עם. 
<B>לו,ד</B> לכן הרי ישראל, שמעו דבר-אדוניי יהוה:  כה-אמר אדוניי יהוה להרים ולגבעות לאפיקים ולגיאיות, ולחורבות השוממות ולערים הנעזבות, אשר היו לבז וללעג, לשארית הגויים אשר מסביב. 
<B>לו,ה</B> לכן, כה-אמר אדוניי יהוה, אם-לא באש קנאתי דיברתי על-שארית הגויים, ועל-אדום כולה:  אשר נתנו-את-ארצי להם למורשה בשמחת כל-לבב, בשאט נפש--למען מגרשה, לבז. 
<B>לו,ו</B> לכן, הינבא על-אדמת ישראל; ואמרת להרים ולגבעות לאפיקים ולגיאיות כה-אמר אדוניי יהוה, הנני בקנאתי ובחמתי דיברתי, יען כלימת גויים, נשאתם. 
<B>לו,ז</B> לכן, כה אמר אדוניי יהוה, אני, נשאתי את-ידי:  אם-לא הגויים אשר לכם מסביב, המה כלימתם יישאו. 
<B>לו,ח</B> ואתם הרי ישראל, ענפכם תיתנו, ופרייכם תשאו, לעמי ישראל:  כי קירבו, לבוא. 
<B>לו,ט</B> כי, הנני אליכם; ופניתי אליכם, ונעבדתם ונזרעתם. 
<B>לו,י</B> והרביתי עליכם אדם, כל-בית ישראל כולו; ונושבו, הערים, והחורבות, תיבנינה. 
<B>לו,יא</B> והרביתי עליכם אדם ובהמה, ורבו ופרו; והושבתי אתכם כקדמותיכם, והיטיבותי מראשותיכם, וידעתם, כי-אני יהוה. 
<B>לו,יב</B> והולכתי עליכם אדם את-עמי ישראל, וירשוך, והיית להם, לנחלה; ולא-תוסיף עוד, לשכלם.  {ס}</P>

<P><B>לו,יג</B> כה אמר, אדוניי יהוה, יען אומרים לכם, אוכלת אדם את; ומשכלת גוייך, היית. 
<B>לו,יד</B> לכן, אדם לא-תאכלי עוד, וגוייך, לא תשכלי-עוד--נאום, אדוניי יהוה. 
<B>לו,טו</B> ולא-אשמיע אלייך עוד כלימת הגויים, וחרפת עמים לא תשאי-עוד; וגוייך לא-תכשילי עוד, נאום אדוניי יהוה.  {פ}</P>

<P><B>לו,טז</B> ויהי דבר-יהוה, אליי לאמור. 
<B>לו,יז</B> בן-אדם, בית ישראל יושבים על-אדמתם, ויטמאו אותה, בדרכם ובעלילותם:  כטומאת, הנידה, הייתה דרכם, לפניי. 
<B>לו,יח</B> ואשפוך חמתי עליהם, על-הדם אשר-שפכו על-הארץ; ובגילוליהם, טימאוה. 
<B>לו,יט</B> ואפיץ אותם בגויים, וייזרו בארצות:  כדרכם וכעלילותם, שפטתים. 
<B>לו,כ</B> ויבוא, אל-הגויים אשר-באו שם, ויחללו, את-שם קודשי--באמור להם עם-יהוה אלה, ומארצו יצאו. 
<B>לו,כא</B> ואחמול, על-שם קודשי, אשר חיללוהו בית ישראל, בגויים אשר-באו שמה.  {פ}</P>

<P><B>לו,כב</B> לכן אמור לבית-ישראל, כה אמר אדוניי יהוה, לא למענכם אני עושה, בית ישראל:  כי אם-לשם-קודשי אשר חיללתם, בגויים אשר-באתם שם. 
<B>לו,כג</B> וקידשתי את-שמי הגדול, המחולל בגויים, אשר חיללתם, בתוכם; וידעו הגויים כי-אני יהוה, נאום אדוניי יהוה, בהיקדשי בכם, לעיניהם. 
<B>לו,כד</B> ולקחתי אתכם מן-הגויים, וקיבצתי אתכם מכל-הארצות; והבאתי אתכם, אל-אדמתכם. 
<B>לו,כה</B> וזרקתי עליכם מים טהורים, וטהרתם:  מכול טומאותיכם ומכל-גילוליכם, אטהר אתכם. 
<B>לו,כו</B> ונתתי לכם לב חדש, ורוח חדשה אתן בקרבכם; והסירותי את-לב האבן, מבשרכם, ונתתי לכם, לב בשר. 
<B>לו,כז</B> ואת-רוחי, אתן בקרבכם; ועשיתי, את אשר-בחוקיי תלכו, ומשפטיי תשמרו, ועשיתם. 
<B>לו,כח</B> וישבתם בארץ, אשר נתתי לאבותיכם; והייתם לי, לעם, ואנוכי, אהיה לכם לאלוהים. 
<B>לו,כט</B> והושעתי אתכם, מכול טומאותיכם; וקראתי אל-הדגן והרביתי אותו, ולא-אתן עליכם רעב. 
<B>לו,ל</B> והרביתי את-פרי העץ, ותנובת השדה:  למען, אשר לא תקחו עוד חרפת רעב--בגויים. 
<B>לו,לא</B> וזכרתם את-דרכיכם הרעים, ומעלליכם אשר לא-טובים; ונקוטותם, בפניכם, על עוונותיכם, ועל תועבותיכם. 
<B>לו,לב</B> לא למענכם אני-עושה, נאום אדוניי יהוה--ייוודע, לכם:  בושו והיכלמו מדרכיכם, בית ישראל.  {ס}</P>

<P><B>לו,לג</B> כה אמר, אדוניי יהוה, ביום טהרי אתכם, מכול עוונותיכם--והושבתי, את-הערים, ונבנו, החורבות. 
<B>לו,לד</B> והארץ הנשמה, תיעבד, תחת אשר הייתה שממה, לעיני כל-עובר. 
<B>לו,לה</B> ואמרו, הארץ הלזו הנשמה, הייתה, כגן-עדן; והערים החורבות והנשמות והנהרסות, בצורות ישבו. 
<B>לו,לו</B> וידעו הגויים, אשר יישארו סביבותיכם, כי אני יהוה בניתי הנהרסות, נטעתי הנשמה:  אני יהוה, דיברתי ועשיתי.  {ס}</P>

<P><B>לו,לז</B> כה אמר, אדוניי יהוה, עוד זאת אידרש לבית-ישראל, לעשות להם:  ארבה אותם כצאן, אדם. 
<B>לו,לח</B> כצאן קודשים, כצאן ירושלים במועדיה--כן תהיינה הערים החורבות, מלאות צאן אדם; וידעו, כי-אני יהוה.  {פ}</P>

<P><B>לז,א</B> הייתה עליי, יד-יהוה, ויוציאני ברוח יהוה, ויניחני בתוך הבקעה; והיא, מלאה עצמות. 
<B>לז,ב</B> והעבירני עליהם, סביב סביב; והנה רבות מאוד על-פני הבקעה, והנה יבשות מאוד. 
<B>לז,ג</B> ויאמר אליי--בן-אדם, התחיינה העצמות האלה; ואומר, אדוניי יהוה אתה ידעת. 
<B>לז,ד</B> ויאמר אליי, הינבא על-העצמות האלה; ואמרת אליהם--העצמות היבשות, שמעו דבר-יהוה. 
<B>לז,ה</B> כה אמר אדוניי יהוה, לעצמות האלה:  הנה אני מביא בכם, רוח--וחייתם. 
<B>לז,ו</B> ונתתי עליכם גידים והעליתי עליכם בשר, וקרמתי עליכם עור, ונתתי בכם רוח, וחייתם; וידעתם, כי-אני יהוה. 
<B>לז,ז</B> וניבאתי, כאשר צוויתי; ויהי-קול כהינבאי, והנה-רעש, ותקרבו עצמות, עצם אל-עצמו. 
<B>לז,ח</B> וראיתי והנה-עליהם גידים, ובשר עלה, ויקרם עליהם עור, מלמעלה; ורוח, אין בהם. 
<B>לז,ט</B> ויאמר אליי, הינבא אל-הרוח; הינבא בן-אדם ואמרת אל-הרוח  {ס}  כה-אמר אדוניי יהוה, מארבע רוחות בואי הרוח, ופחי בהרוגים האלה, ויחיו. 
<B>לז,י</B> והינבאתי, כאשר ציווני; ותבוא בהם הרוח ויחיו, ויעמדו על-רגליהם--חיל, גדול מאוד-מאוד. 
<B>לז,יא</B> ויאמר, אליי, בן-אדם, העצמות האלה כל-בית ישראל המה; הנה אומרים, יבשו עצמותינו ואבדה תקוותנו--נגזרנו לנו. 
<B>לז,יב</B> לכן הינבא ואמרת אליהם, כה-אמר אדוניי יהוה, הנה אני פותח את-קברותיכם והעליתי אתכם מקברותיכם, עמי; והבאתי אתכם, אל-אדמת ישראל. 
<B>לז,יג</B> וידעתם, כי-אני יהוה:  בפתחי את-קברותיכם, ובהעלותי אתכם מקברותיכם--עמי. 
<B>לז,יד</B> ונתתי רוחי בכם וחייתם, והנחתי אתכם על-אדמתכם; וידעתם כי-אני יהוה, דיברתי ועשיתי--נאום-יהוה.  {פ}</P>

<P><B>לז,טו</B> ויהי דבר-יהוה, אליי לאמור. 
<B>לז,טז</B> ואתה בן-אדם, קח-לך עץ אחד, וכתוב עליו ליהודה, ולבני ישראל חבריו; ולקח, עץ אחד, וכתוב עליו ליוסף עץ אפריים, וכל-בית ישראל חבריו. 
<B>לז,יז</B> וקרב אותם אחד אל-אחד, לך--לעץ אחד; והיו לאחדים, בידך. 
<B>לז,יח</B> וכאשר יאמרו אליך, בני עמך לאמור:  הלוא-תגיד לנו, מה-אלה לך. 
<B>לז,יט</B> דבר אליהם, כה-אמר אדוניי יהוה, הנה אני לוקח את-עץ יוסף אשר ביד-אפריים, ושבטי ישראל חבריו; ונתתי אותם עליו את-עץ יהודה, ועשיתים לעץ אחד, והיו אחד, בידי. 
<B>לז,כ</B> והיו העצים אשר-תכתוב עליהם, בידך--לעיניהם. 
<B>לז,כא</B> ודבר אליהם, כה-אמר אדוניי יהוה, הנה אני לוקח את-בני ישראל, מבין הגויים אשר הלכו-שם; וקיבצתי אותם מסביב, והבאתי אותם אל-אדמתם. 
<B>לז,כב</B> ועשיתי אותם לגוי אחד בארץ, בהרי ישראל, ומלך אחד יהיה לכולם, למלך; ולא יהיו-עוד לשני גויים, ולא ייחצו עוד לשתי ממלכות עוד. 
<B>לז,כג</B> ולא ייטמאו עוד, בגילוליהם ובשיקוציהם, ובכול, פשעיהם; והושעתי אותם, מכול מושבותיהם אשר חטאו בהם, וטיהרתי אותם והיו-לי לעם, ואני אהיה להם לאלוהים. 
<B>לז,כד</B> ועבדי דויד מלך עליהם, ורועה אחד יהיה לכולם; ובמשפטיי ילכו, וחוקותיי ישמרו ועשו אותם. 
<B>לז,כה</B> וישבו על-הארץ, אשר נתתי לעבדי ליעקוב, אשר ישבו-בה, אבותיכם; וישבו עליה המה ובניהם ובני בניהם, עד-עולם, ודויד עבדי, נשיא להם לעולם. 
<B>לז,כו</B> וכרתי להם ברית שלום, ברית עולם יהיה אותם; ונתתים והרביתי אותם, ונתתי את-מקדשי בתוכם לעולם. 
<B>לז,כז</B> והיה משכני עליהם, והייתי להם לאלוהים; והמה, יהיו-לי לעם. 
<B>לז,כח</B> וידעו, הגויים, כי אני יהוה, מקדש את-ישראל--בהיות מקדשי בתוכם, לעולם.  {פ}</P>

<P><B>לח,א</B> ויהי דבר-יהוה, אליי לאמור. 
<B>לח,ב</B> בן-אדם, שים פניך אל-גוג ארץ המגוג--נשיא, ראש משך ותובל; והינבא, עליו. 
<B>לח,ג</B> ואמרת, כה אמר אדוניי יהוה:  הנני אליך, גוג--נשיא, ראש משך ותובל. 
<B>לח,ד</B> ושובבתיך, ונתתי חחים בלחייך; והוצאתי אותך ואת-כל-חילך סוסים ופרשים, לבושי מכלול כולם--קהל רב צינה ומגן, תופשי חרבות כולם. 
<B>לח,ה</B> פרס כוש ופוט, איתם; כולם, מגן וכובע. 
<B>לח,ו</B> גומר, וכל-אגפיה--בית תוגרמה, ירכתי צפון ואת-כל-אגפיו; עמים רבים, איתך. 
<B>לח,ז</B> היכון, והכן לך--אתה, וכל-קהלך הנקהלים עליך; והיית להם, למשמר. 
<B>לח,ח</B> מימים רבים, תיפקד--באחרית השנים תבוא אל-ארץ משובבת מחרב מקובצת מעמים רבים, על הרי ישראל אשר-היו לחורבה תמיד; והיא מעמים הוצאה, וישבו לבטח כולם. 
<B>לח,ט</B> ועלית כשואה תבוא, כענן לכסות הארץ תהיה--אתה, וכל-אגפיך, ועמים רבים, אותך.  {ס}</P>

<P><B>לח,י</B> כה אמר, אדוניי יהוה:  והיה ביום ההוא, יעלו דברים על-לבבך, וחשבת, מחשבת רעה. 
<B>לח,יא</B> ואמרת, אעלה על-ארץ פרזות--אבוא השוקטים, יושבי לבטח; כולם, יושבים באין חומה, ובריח ודלתיים, אין להם. 
<B>לח,יב</B> לשלול שלל, ולבוז בז--להשיב ידך על-חורבות נושבות, ואל-עם מאוסף מגויים, עושה מקנה וקניין, יושבי על-טבור הארץ. 
<B>לח,יג</B> שבא ודדן וסוחרי תרשיש וכל-כפיריה, יאמרו לך, הלשלול שלל אתה בא, הלבוז בז הקהלת קהלך--לשאת כסף וזהב, לקחת מקנה וקניין, לשלול, שלל גדול.  {ס}</P>

<P><B>לח,יד</B> לכן, הינבא בן-אדם, ואמרת לגוג, כה אמר אדוניי יהוה:  הלוא ביום ההוא, בשבת עמי ישראל לבטח--תדע. 
<B>לח,טו</B> ובאת ממקומך, מירכתי צפון--אתה, ועמים רבים איתך:  רוכבי סוסים כולם, קהל גדול וחיל רב. 
<B>לח,טז</B> ועלית על-עמי ישראל, כענן לכסות הארץ; באחרית הימים תהיה, והביאותיך על-ארצי, למען דעת הגויים אותי בהיקדשי בך לעיניהם, גוג.  {ס}</P>

<P><B>לח,יז</B> כה-אמר אדוניי יהוה, האתה-הוא אשר-דיברתי בימים קדמונים ביד עבדיי נביאי ישראל, הניבאים בימים ההם, שנים--להביא אותך, עליהם.  {ס}</P>

<P><B>לח,יח</B> והיה ביום ההוא, ביום בוא גוג על-אדמת ישראל--נאום, אדוניי יהוה:  תעלה חמתי, באפי. 
<B>לח,יט</B> ובקנאתי באש-עברתי, דיברתי:  אם-לא ביום ההוא, יהיה רעש גדול, על, אדמת ישראל. 
<B>לח,כ</B> ורעשו מפניי דגי הים ועוף השמיים וחית השדה, וכל-הרמש הרומש על-האדמה, וכול האדם, אשר על-פני האדמה; ונהרסו ההרים, ונפלו המדרגות, וכל-חומה, לארץ תיפול. 
<B>לח,כא</B> וקראתי עליו לכל-הריי חרב, נאום אדוניי יהוה:  חרב איש, באחיו תהיה. 
<B>לח,כב</B> ונשפטתי איתו, בדבר ובדם; וגשם שוטף ואבני אלגביש אש וגופרית, אמטיר עליו ועל-אגפיו, ועל-עמים רבים, אשר איתו. 
<B>לח,כג</B> והתגדלתי, והתקדשתי, ונודעתי, לעיני גויים רבים; וידעו, כי-אני יהוה.  {ס}</P>

<P><B>לט,א</B> ואתה בן-אדם, הינבא על-גוג, ואמרת, כה אמר אדוניי יהוה:  הנני אליך, גוג--נשיא, ראש משך ותובל. 
<B>לט,ב</B> ושובבתיך, ושישאתיך, והעליתיך, מירכתי צפון; והביאותיך, על-הרי ישראל. 
<B>לט,ג</B> והכיתי קשתך, מיד שמאלך; וחיציך, מיד ימינך אפיל. 
<B>לט,ד</B> על-הרי ישראל תיפול, אתה וכל-אגפיך, ועמים, אשר איתך:  לעיט ציפור כל-כנף וחית השדה, נתתיך לאוכלה. 
<B>לט,ה</B> על-פני השדה, תיפול:  כי אני דיברתי, נאום אדוניי יהוה. 
<B>לט,ו</B> ושילחתי-אש במגוג, וביושבי האיים לבטח; וידעו, כי-אני יהוה. 
<B>לט,ז</B> ואת-שם קודשי אודיע, בתוך עמי ישראל, ולא-אחל את-שם-קודשי, עוד; וידעו הגויים כי-אני יהוה, קדוש בישראל. 
<B>לט,ח</B> הנה באה ונהייתה, נאום אדוניי יהוה:  הוא היום, אשר דיברתי. 
<B>לט,ט</B> ויצאו יושבי ערי ישראל, וביערו והשיקו בנשק ומגן וצינה בקשת ובחיצים, ובמקל יד, וברומח; וביערו בהם אש, שבע שנים. 
<B>לט,י</B> ולא-ישאו עצים מן-השדה, ולא יחטבו מן-היערים--כי בנשק, יבערו-אש; ושללו את-שולליהם, ובזזו את-בוזזיהם--נאום, אדוניי יהוה.  {ס}</P>

<P><B>לט,יא</B> והיה ביום ההוא אתן לגוג מקום-שם קבר בישראל, גיא העוברים קדמת הים, וחוסמת היא, את-העוברים; וקברו שם, את-גוג ואת-כל-המונו, וקראו, גיא המון גוג. 
<B>לט,יב</B> וקברום בית ישראל, למען טהר את-הארץ, שבעה, חודשים. 
<B>לט,יג</B> וקברו כל-עם הארץ, והיה להם לשם--יום, היכבדי, נאום, אדוניי יהוה. 
<B>לט,יד</B> ואנשי תמיד יבדילו, עוברים בארץ, מקברים את-העוברים את-הנותרים על-פני הארץ, לטהרה--מקצה שבעה-חודשים, יחקורו. 
<B>לט,טו</B> ועברו העוברים, בארץ, וראה עצם אדם, ובנה אצלו ציון--עד קברו אותו המקברים, אל-גיא המון גוג. 
<B>לט,טז</B> וגם שם-עיר המונה, וטיהרו הארץ.  {פ}</P>

<P><B>לט,יז</B> ואתה בן-אדם כה-אמר אדוניי יהוה, אמור לציפור כל-כנף ולכול חית השדה היקבצו ובואו היאספו מסביב, על-זבחי אשר אני זובח לכם זבח גדול, על הרי ישראל; ואכלתם בשר, ושתיתם דם. 
<B>לט,יח</B> בשר גיבורים תאכלו, ודם-נשיאי הארץ תשתו; אילים כרים ועתודים פרים, מריאי בשן כולם. 
<B>לט,יט</B> ואכלתם-חלב לשובעה, ושתיתם דם לשיכרון, מזבחי, אשר-זבחתי לכם. 
<B>לט,כ</B> ושבעתם על-שולחני סוס ורכב, גיבור וכל-איש מלחמה--נאום, אדוניי יהוה. 
<B>לט,כא</B> ונתתי את-כבודי, בגויים; וראו כל-הגויים, את-משפטי אשר עשיתי, ואת-ידי, אשר-שמתי בהם. 
<B>לט,כב</B> וידעו בית ישראל, כי אני יהוה אלוהיהם, מן-היום ההוא, והלאה. 
<B>לט,כג</B> וידעו הגויים כי בעוונם גלו בית-ישראל, על אשר מעלו-בי, ואסתיר פניי, מהם; ואתנם ביד צריהם, וייפלו בחרב כולם. 
<B>לט,כד</B> כטומאתם וכפשעיהם, עשיתי אותם; ואסתיר פניי, מהם.  {ס}</P>

<P><B>לט,כה</B> לכן, כה אמר אדוניי יהוה, עתה אשיב את-שבות יעקוב, וריחמתי כל-בית ישראל; וקינאתי, לשם קודשי. 
<B>לט,כו</B> ונשו, את-כלימתם, ואת-כל-מעלם, אשר מעלו-בי--בשבתם על-אדמתם לבטח, ואין מחריד. 
<B>לט,כז</B> בשובבי אותם, מן-העמים, וקיבצתי אותם, מארצות אויביהם; ונקדשתי בם, לעיני הגויים רבים. 
<B>לט,כח</B> וידעו, כי אני יהוה אלוהיהם, בהגלותי אותם אל-הגויים, וכינסתים על-אדמתם; ולא-אותיר עוד מהם, שם. 
<B>לט,כט</B> ולא-אסתיר עוד פניי, מהם, אשר שפכתי את-רוחי על-בית ישראל, נאום אדוניי יהוה.  {פ}</P>

<P><B>מ,א</B> בעשרים וחמש שנה לגלותנו בראש השנה בעשור לחודש, בארבע עשרה שנה, אחר, אשר הוכתה העיר--בעצם היום הזה, הייתה עליי יד-יהוה, ויבא אותי, שמה. 
<B>מ,ב</B> במראות אלוהים, הביאני אל-ארץ ישראל; ויניחני, אל-הר גבוה מאוד, ועליו כמבנה-עיר, מנגב. 
<B>מ,ג</B> ויבא אותי שמה, והנה-איש מראהו כמראה נחושת, ופתיל-פשתים בידו, וקנה המידה; והוא עומד, בשער. 
<B>מ,ד</B> וידבר אליי האיש, בן-אדם ראה בעיניך ובאוזניך שמע ושים ליבך לכול אשר-אני מראה אותך--כי למען הראותך, הובאת הנה; הגד את-כל-אשר-אתה רואה, לבית ישראל. 
<B>מ,ה</B> והנה חומה מחוץ לבית, סביב סביב; וביד האיש קנה המידה, שש-אמות באמה וטופח, וימד את-רוחב הבניין קנה אחד, וקומה קנה אחד. 
<B>מ,ו</B> ויבוא, אל-שער אשר פניו דרך הקדימה, ויעל, במעלותיו; וימד את-סף השער, קנה אחד רוחב, ואת סף אחד, קנה אחד רוחב. 
<B>מ,ז</B> והתא, קנה אחד אורך וקנה אחד רוחב, ובין התאים, חמש אמות; וסף השער מאצל אולם השער, מהבית--קנה אחד. 
<B>מ,ח</B> וימד את-אולם השער, מהבית--קנה אחד. 
<B>מ,ט</B> וימד את-אולם השער, שמונה אמות, ואיליו, שתיים אמות; ואולם השער, מהבית. 
<B>מ,י</B> ותאי השער דרך הקדים, שלושה מפה ושלושה מפה--מידה אחת, לשלושתם; ומידה אחת לאילים, מפה ומפה. 
<B>מ,יא</B> וימד את-רוחב פתח-השער, עשר אמות; אורך השער, שלוש עשרה אמות. 
<B>מ,יב</B> וגבול לפני התאות, אמה אחת, ואמה-אחת גבול, מפה; והתא--שש-אמות מפה, ושש אמות מפה. 
<B>מ,יג</B> וימד את-השער, מגג התא לגגו--רוחב, עשרים וחמש אמות:  פתח, נגד פתח. 
<B>מ,יד</B> ויעש את-אילים, שישים אמה; ואל-איל, החצר, השער, סביב סביב. 
<B>מ,טו</B> ועל, פני השער האיתון, על-לפני, אולם השער הפנימי--חמישים, אמה. 
<B>מ,טז</B> וחלונות אטומות אל-התאים ואל איליהמה לפנימה לשער, סביב סביב, וכן, לאילמות; וחלונות סביב סביב, לפנימה, ואל-איל, תימורים. 
<B>מ,יז</B> ויביאני, אל-החצר החיצונה, והנה לשכות וריצפה, עשוי לחצר סביב סביב:  שלושים לשכות, אל-הריצפה. 
<B>מ,יח</B> והריצפה אל-כתף השערים, לעומת אורך השערים--הריצפה, התחתונה. 
<B>מ,יט</B> וימד רוחב מלפני השער התחתונה לפני החצר הפנימי, מחוץ--מאה אמה:  הקדים, והצפון. 
<B>מ,כ</B> והשער, אשר פניו דרך הצפון, לחצר, החיצונה--מדד אורכו, ורוחבו. 
<B>מ,כא</B> ותאיו, שלושה מפה ושלושה מפה, ואיליו ואילמיו היה, כמידת השער הראשון:  חמישים אמה, אורכו, ורוחב, חמש ועשרים באמה. 
<B>מ,כב</B> וחלוניו ואילמיו, ותימוריו, כמידת השער, אשר פניו דרך הקדים; ובמעלות שבע יעלו-בו, ואילמיו לפניהם. 
<B>מ,כג</B> ושער, לחצר הפנימי, נגד השער, לצפון ולקדים; וימד משער אל-שער, מאה אמה. 
<B>מ,כד</B> ויוליכני דרך הדרום, והנה-שער דרך הדרום; ומדד איליו ואילמיו, כמידות האלה. 
<B>מ,כה</B> וחלונים לו ולאילמיו סביב סביב, כהחלונות האלה:  חמישים אמה, אורך, ורוחב, חמש ועשרים אמה. 
<B>מ,כו</B> ומעלות שבעה עולותיו, ואילמיו לפניהם; ותימורים לו, אחד מפה ואחד מפה--אל-איליו. 
<B>מ,כז</B> ושער לחצר הפנימי, דרך הדרום; וימד משער אל-השער דרך הדרום, מאה אמות. 
<B>מ,כח</B> ויביאני אל-חצר הפנימי, בשער הדרום; וימד את-השער הדרום, כמידות האלה. 
<B>מ,כט</B> ותאיו ואיליו ואילמיו, כמידות האלה, וחלונות לו ולאילמיו, סביב סביב--חמישים אמה, אורך, ורוחב, עשרים וחמש אמות. 
<B>מ,ל</B> ואילמות, סביב סביב--אורך, חמש ועשרים אמה, ורוחב, חמש אמות. 
<B>מ,לא</B> ואילמיו, אל-חצר החיצונה, ותימורים, אל-איליו; ומעלות שמונה, מעליו. 
<B>מ,לב</B> ויביאני אל-החצר הפנימי, דרך הקדים; וימד את-השער, כמידות האלה. 
<B>מ,לג</B> ותאיו ואיליו ואילמיו, כמידות האלה, וחלונות לו ולאילמיו, סביב סביב:  אורך, חמישים אמה, ורוחב, חמש ועשרים אמה. 
<B>מ,לד</B> ואילמיו, לחצר החיצונה, ותימורים אל-איליו, מפה ומפה; ושמונה מעלות, מעליו. 
<B>מ,לה</B> ויביאני, אל-שער הצפון; ומדד, כמידות האלה. 
<B>מ,לו</B> תאיו איליו ואילמיו, וחלונות לו סביב סביב:  אורך, חמישים אמה, ורוחב, חמש ועשרים אמה. 
<B>מ,לז</B> ואיליו, לחצר החיצונה, ותימורים אל-איליו, מפה ומפה; ושמונה מעלות, מעליו. 
<B>מ,לח</B> ולשכה ופתחה, באילים השערים; שם, ידיחו את-העולה. 
<B>מ,לט</B> ובאולם השער, שניים שולחנות מפה, ושניים שולחנות, מפה--לשחוט אליהם העולה, והחטאת והאשם. 
<B>מ,מ</B> ואל-הכתף מחוצה, לעולה לפתח השער הצפונה, שניים, שולחנות; ואל-הכתף האחרת, אשר לאולם השער, שניים, שולחנות. 
<B>מ,מא</B> ארבעה שולחנות מפה, וארבעה שולחנות מפה--לכתף השער:  שמונה שולחנות, אליהם ישחטו. 
<B>מ,מב</B> וארבעה שולחנות לעולה אבני גזית, אורך אמה אחת וחצי ורוחב אמה אחת וחצי, וגובה, אמה אחת; אליהם, ויניחו את-הכלים אשר ישחטו את-העולה בם--והזבח. 
<B>מ,מג</B> והשפתיים, טופח אחד מוכנים בבית--סביב סביב; ואל-השולחנות, בשר הקרבן. 
<B>מ,מד</B> ומחוצה לשער הפנימי לשכות שרים, בחצר הפנימי אשר אל-כתף שער הצפון, ופניהם, דרך הדרום; אחד, אל-כתף שער הקדים, פני, דרך הצפון. 
<B>מ,מה</B> וידבר, אליי:  זו הלשכה, אשר פניה דרך הדרום, לכוהנים, שומרי משמרת הבית. 
<B>מ,מו</B> והלשכה, אשר פניה דרך הצפון, לכוהנים, שומרי משמרת המזבח:  המה בני-צדוק, הקרבים מבני-לוי אל-יהוה--לשרתו. 
<B>מ,מז</B> וימד את-החצר אורך מאה אמה, ורוחב מאה אמה--מרובעת; והמזבח, לפני הבית. 
<B>מ,מח</B> ויביאני, אל-אולם הבית, וימד איל אולם, חמש אמות מפה וחמש אמות מפה; ורוחב השער--שלוש אמות מפה, ושלוש אמות מפה. 
<B>מ,מט</B> אורך האולם עשרים אמה, ורוחב עשתי עשרה אמה, ובמעלות, אשר יעלו אליו; ועמודים, אל-האילים, אחד מפה, ואחד מפה. 
<B>מא,א</B> ויביאני, אל-ההיכל; וימד את-האילים, שש-אמות רוחב מפה ושש-אמות-רוחב מפה--רוחב האוהל. 
<B>מא,ב</B> ורוחב הפתח, עשר אמות, וכתפות הפתח, חמש אמות מפה וחמש אמות מפה; וימד אורכו ארבעים אמה, ורוחב עשרים אמה. 
<B>מא,ג</B> ובא לפנימה, וימד איל-הפתח שתיים אמות; והפתח שש אמות, ורוחב הפתח שבע אמות. 
<B>מא,ד</B> וימד את-אורכו עשרים אמה, ורוחב עשרים אמה--אל-פני ההיכל; ויאמר אליי, זה קודש הקודשים. 
<B>מא,ה</B> וימד קיר-הבית, שש אמות; ורוחב הצלע ארבע אמות סביב סביב, לבית--סביב. 
<B>מא,ו</B> והצלעות צלע אל-צלע שלוש ושלושים פעמים, ובאות בקיר אשר-לבית לצלעות סביב סביב--להיות אחוזים; ולא-יהיו אחוזים, בקיר הבית. 
<B>מא,ז</B> ורחבה ונסבה למעלה למעלה לצלעות, כי מוסב-הבית למעלה למעלה סביב סביב לבית--על-כן רוחב-לבית, למעלה; וכן התחתונה יעלה על-העליונה, לתיכונה. 
<B>מא,ח</B> וראיתי לבית גובה, סביב סביב; מוסדות הצלעות מלוא הקנה, שש אמות אצילה. 
<B>מא,ט</B> רוחב הקיר אשר-לצלע אל-החוץ, חמש אמות; ואשר מונח, בית צלעות אשר לבית. 
<B>מא,י</B> ובין הלשכות רוחב עשרים אמה, סביב לבית--סביב סביב. 
<B>מא,יא</B> ופתח הצלע, למונח--פתח אחד דרך הצפון, ופתח אחד לדרום; ורוחב מקום המונח, חמש אמות סביב סביב. 
<B>מא,יב</B> והבניין אשר אל-פני הגזרה פאת דרך-הים, רוחב שבעים אמה, וקיר הבניין חמש-אמות רוחב, סביב סביב; ואורכו, תשעים אמה. 
<B>מא,יג</B> ומדד את-הבית, אורך מאה אמה; והגזרה והבניה וקירותיה, אורך מאה אמה. 
<B>מא,יד</B> ורוחב פני הבית והגזרה לקדים, מאה אמה. 
<B>מא,טו</B> ומדד אורך-הבניין אל-פני הגזרה אשר על-אחריה ואתיקיה, מפה ומפה--מאה אמה; וההיכל, הפנימי, ואולמי, החצר. 
<B>מא,טז</B> הסיפים והחלונים האטומות והאתיקים סביב, לשלושתם, נגד הסף שחיף עץ, סביב סביב; והארץ, עד-החלונות, והחלונות, מכוסות. 
<B>מא,יז</B> על-מעל הפתח ועד-הבית הפנימי ולחוץ ואל-כל-הקיר סביב סביב, בפנימי ובחיצון--מידות. 
<B>מא,יח</B> ועשוי כרובים, ותימורים; ותימורה בין-כרוב לכרוב, ושניים פנים לכרוב. 
<B>מא,יט</B> ופני אדם אל-התימורה מפה, ופני-כפיר אל-התימורה מפה, עשוי אל-כל-הבית, סביב סביב. 
<B>מא,כ</B> מהארץ עד-מעל הפתח, הכרובים והתימורים עשויים; וקיר, ההיכל. 
<B>מא,כא</B> ההיכל, מזוזת רבועה; ופני הקודש, המראה כמראה. 
<B>מא,כב</B> המזבח עץ שלוש אמות גבוה ואורכו שתיים-אמות, ומקצועותיו לו, ואורכו וקירותיו, עץ; וידבר אליי--זה השולחן, אשר לפני יהוה. 
<B>מא,כג</B> ושתיים דלתות להיכל, ולקודש. 
<B>מא,כד</B> ושתיים דלתות, לדלתות:  שתיים, מוסבות דלתות--שתיים לדלת אחת, ושתי דלתות לאחרת. 
<B>מא,כה</B> ועשויה אליהן אל-דלתות ההיכל, כרובים ותימורים, כאשר עשויים, לקירות; ועב עץ אל-פני האולם, מהחוץ. 
<B>מא,כו</B> וחלונים אטומות ותימורים מפה ומפה, אל-כתפות האולם; וצלעות הבית, והעובים. 
<B>מב,א</B> ויוציאני, אל-החצר החיצונה--הדרך, דרך הצפון; ויביאני אל-הלשכה, אשר נגד הגזרה ואשר-נגד הבניין--אל-הצפון. 
<B>מב,ב</B> אל-פני-אורך אמות המאה, פתח הצפון; והרוחב, חמישים אמות. 
<B>מב,ג</B> נגד העשרים, אשר לחצר הפנימי, ונגד ריצפה, אשר לחצר החיצונה--אתיק אל-פני-אתיק, בשלישים. 
<B>מב,ד</B> ולפני הלשכות מהלך עשר אמות רוחב, אל-הפנימית--דרך, אמה אחת; ופתחיהם, לצפון. 
<B>מב,ה</B> והלשכות העליונות, קצורות:  כי-יוכלו אתיקים מהנה, מהתחתונות ומהתיכונות--בניין. 
<B>מב,ו</B> כי משולשות, הנה, ואין להן עמודים, כעמודי החצרות; על-כן נאצל, מהתחתונות ומהתיכונות--מהארץ. 
<B>מב,ז</B> וגדר אשר-לחוץ לעומת הלשכות, דרך החצר החיצונה אל-פני הלשכות--אורכו, חמישים אמה. 
<B>מב,ח</B> כי-אורך הלשכות, אשר לחצר החיצונה--חמישים אמה; והנה על-פני ההיכל, מאה אמה. 
<B>מב,ט</B> ומתחת, הלשכות האלה--המביא, מהקדים, בבואו להנה, מהחצר החיצונה. 
<B>מב,י</B> ברוחב גדר החצר, דרך הקדים אל-פני הגזרה ואל-פני הבניין--לשכות. 
<B>מב,יא</B> ודרך, לפניהם, כמראה הלשכות אשר דרך הצפון, כאורכן כן רוחבן; וכול, מוצאיהן, וכמשפטיהן, וכפתחיהן. 
<B>מב,יב</B> וכפתחי הלשכות, אשר דרך הדרום, פתח, בראש דרך; דרך, בפני הגדרת הגינה, דרך הקדים, בבואן. 
<B>מב,יג</B> ויאמר אליי, לשכות הצפון לשכות הדרום אשר אל-פני הגזרה, הנה לשכות הקודש אשר יאכלו-שם הכוהנים אשר-קרובים ליהוה, קודשי הקודשים:  שם יניחו קודשי הקודשים, והמנחה והחטאת והאשם--כי המקום, קדוש. 
<B>מב,יד</B> בבואם הכוהנים, ולא-ייצאו מהקודש אל-החצר החיצונה, ושם יניחו בגדיהם אשר-ישרתו בהן, כי-קודש הנה; ולבשו בגדים אחרים, וקרבו אל-אשר לעם. 
<B>מב,טו</B> וכילה, את-מידות הבית הפנימי, והוציאני דרך השער, אשר פניו דרך הקדים; ומדדו, סביב סביב. 
<B>מב,טז</B> מדד רוח הקדים, בקנה המידה--חמש-מאות קנים בקנה המידה, סביב. 
<B>מב,יז</B> מדד, רוח הצפון--חמש-מאות קנים בקנה המידה, סביב. 
<B>מב,יח</B> את רוח הדרום, מדד--חמש-מאות קנים, בקנה המידה. 
<B>מב,יט</B> סבב, אל-רוח הים; מדד חמש-מאות קנים, בקנה המידה. 
<B>מב,כ</B> לארבע רוחות מדדו, חומה לו סביב סביב--אורך חמש מאות, ורוחב חמש מאות:  להבדיל, בין הקודש לחול. 
<B>מג,א</B> ויוליכני, אל-השער--שער, אשר פונה דרך הקדים. 
<B>מג,ב</B> והנה, כבוד אלוהי ישראל, בא, מדרך הקדים; וקולו, כקול מים רבים, והארץ, האירה מכבודו. 
<B>מג,ג</B> וכמראה המראה אשר ראיתי, כמראה אשר-ראיתי בבואי לשחת את-העיר, ומראות, כמראה אשר ראיתי אל-נהר-כבר; ואפול, אל-פניי. 
<B>מג,ד</B> וכבוד יהוה, בא אל-הבית, דרך שער, אשר פניו דרך הקדים. 
<B>מג,ה</B> ותישאני רוח--ותביאני, אל-החצר הפנימי; והנה מלא כבוד-יהוה, הבית. 
<B>מג,ו</B> ואשמע מידבר אליי, מהבית; ואיש, היה עומד אצלי. 
<B>מג,ז</B> ויאמר אליי, בן-אדם את-מקום כיסאי ואת-מקום כפות רגליי, אשר אשכון-שם בתוך בני-ישראל, לעולם; ולא יטמאו עוד בית-ישראל שם קודשי המה ומלכיהם, בזנותם, ובפגרי מלכיהם, במותם. 
<B>מג,ח</B> בתיתם סיפם את-סיפי, ומזוזתם אצל מזוזתי, והקיר, ביני וביניהם; וטימאו את-שם קודשי, בתועבותם אשר עשו, ואכל אותם, באפי. 
<B>מג,ט</B> עתה ירחקו את-זנותם, ופגרי מלכיהם--ממני; ושכנתי בתוכם, לעולם.  {ס}</P>

<P><B>מג,י</B> אתה בן-אדם, הגד את-בית-ישראל את-הבית, וייכלמו, מעוונותיהם; ומדדו, את-תוכנית. 
<B>מג,יא</B> ואם-נכלמו מכול אשר-עשו, צורת הבית ותכונתו ומוצאיו ומובאיו וכל-צורותיו ואת כל-חוקותיו וכל-צורותיו וכל-תורותיו הודע אותם, וכתוב, לעיניהם; וישמרו את-כל-צורתו, ואת-כל-חוקותיו--ועשו אותם. 
<B>מג,יב</B> זאת, תורת הבית:  על-ראש ההר כל-גבולו סביב סביב, קודש קודשים--הנה-זאת, תורת הבית. 
<B>מג,יג</B> ואלה מידות המזבח באמות, אמה אמה וטופח; וחיק האמה ואמה-רוחב, וגבולה אל-שפתה סביב זרת האחד, וזה, גב המזבח. 
<B>מג,יד</B> ומחיק הארץ עד-העזרה התחתונה, שתיים אמות, ורוחב, אמה אחת; ומהעזרה הקטנה עד-העזרה הגדולה, ארבע אמות, ורוחב, האמה. 
<B>מג,טו</B> וההראל, ארבע אמות; ומהאריאל ולמעלה, הקרנות ארבע. 
<B>מג,טז</B> והאריאל, שתים עשרה אורך, בשתים עשרה, רוחב:  רבוע, אל ארבעת רבעיו. 
<B>מג,יז</B> והעזרה ארבע עשרה אורך, בארבע עשרה רוחב, אל, ארבעת רבעיה; והגבול סביב אותה חצי האמה, והחיק-לה אמה סביב, ומעלותיהו, פנות קדים. 
<B>מג,יח</B> ויאמר אליי, בן-אדם כה אמר אדוניי יהוה, אלה חוקות המזבח, ביום היעשותו--להעלות עליו עולה, ולזרוק עליו דם. 
<B>מג,יט</B> ונתת אל-הכוהנים הלויים אשר הם מזרע צדוק הקרובים אליי, נאום אדוניי יהוה--לשרתני:  פר בן-בקר, לחטאת. 
<B>מג,כ</B> ולקחת מדמו, ונתת על-ארבע קרנותיו ואל-ארבע פינות העזרה, ואל-הגבול, סביב; וחיטאת אותו, וכיפרתהו. 
<B>מג,כא</B> ולקחת, את הפר החטאת; ושרפו במפקד הבית, מחוץ למקדש. 
<B>מג,כב</B> וביום, השני, תקריב שעיר-עיזים תמים, לחטאת; וחיטאו, את-המזבח, כאשר חיטאו, בפר. 
<B>מג,כג</B> בכלותך, מחטא--תקריב פר בן-בקר תמים, ואיל מן-הצאן תמים. 
<B>מג,כד</B> והקרבתם, לפני יהוה; והשליכו הכוהנים עליהם מלח, והעלו אותם עולה ליהוה. 
<B>מג,כה</B> שבעת ימים, תעשה שעיר-חטאת ליום; ופר בן-בקר ואיל מן-הצאן, תמימים יעשו. 
<B>מג,כו</B> שבעת ימים, יכפרו את-המזבח, וטיהרו, אותו; ומילאו, ידיו. 
<B>מג,כז</B> ויכלו, את-הימים;  {ס}  והיה ביום השמיני והלאה, יעשו הכוהנים על-המזבח את-עולותיכם ואת-שלמיכם, ורציתי אתכם, נאום אדוניי יהוה.  {ס}</P>

<P><B>מד,א</B> וישב אותי, דרך שער המקדש החיצון, הפונה, קדים; והוא, סגור. 
<B>מד,ב</B> ויאמר אליי יהוה, השער הזה סגור יהיה לא ייפתח ואיש לא-יבוא בו--כי יהוה אלוהי-ישראל, בא בו; והיה, סגור. 
<B>מד,ג</B> את-הנשיא, נשיא הוא יישב-בו לאכול-לחם--לפני יהוה; מדרך אולם השער יבוא, ומדרכו ייצא. 
<B>מד,ד</B> ויביאני דרך-שער הצפון, אל-פני הבית, וארא, והנה מלא כבוד-יהוה את-בית יהוה; ואפול, אל-פניי. 
<B>מד,ה</B> ויאמר אליי יהוה, בן-אדם שים ליבך וראה בעיניך ובאוזניך שמע את כל-אשר אני מדבר אותך, לכל-חוקות בית-יהוה, ולכל-תורותיו; ושמת ליבך למבוא הבית, בכול מוצאי המקדש. 
<B>מד,ו</B> ואמרת אל-מרי אל-בית ישראל, כה אמר אדוניי יהוה:  רב-לכם מכל-תועבותיכם, בית ישראל. 
<B>מד,ז</B> בהביאכם בני-נכר, ערלי-לב וערלי בשר, להיות במקדשי, לחללו את-ביתי--בהקריבכם את-לחמי, חלב ודם, ויפרו את-בריתי, אל כל-תועבותיכם. 
<B>מד,ח</B> ולא שמרתם, משמרת קודשיי; ותשימון, לשומרי משמרתי במקדשי--לכם.  {ס}</P>

<P><B>מד,ט</B> כה-אמר, אדוניי יהוה, כל-בן-נכר ערל לב וערל בשר, לא יבוא אל-מקדשי:  לכל-בן-נכר--אשר, בתוך בני ישראל. 
<B>מד,י</B> כי אם-הלויים, אשר רחקו מעליי, בתעות ישראל אשר תעו מעליי, אחרי גילוליהם; ונשאו, עוונם. 
<B>מד,יא</B> והיו במקדשי, משרתים, פקודות אל-שערי הבית, ומשרתים את-הבית; המה ישחטו את-העולה ואת-הזבח, לעם, והמה יעמדו לפניהם, לשרתם. 
<B>מד,יב</B> יען, אשר ישרתו אותם לפני גילוליהם, והיו לבית-ישראל, למכשול עוון; על-כן נשאתי ידי עליהם, נאום אדוניי יהוה, ונשאו, עוונם. 
<B>מד,יג</B> ולא-ייגשו אליי, לכהן לי, ולגשת על-כל-קודשיי, אל-קודשי הקודשים; ונשאו, כלימתם, ותועבותם, אשר עשו. 
<B>מד,יד</B> ונתתי אותם, שומרי משמרת הבית--לכול, עבודתו, ולכול אשר ייעשה, בו.  {פ}</P>

<P><B>מד,טו</B> והכוהנים הלויים בני צדוק, אשר שמרו את-משמרת מקדשי בתעות בני-ישראל מעליי--המה יקרבו אליי, לשרתני; ועמדו לפניי, להקריב לי חלב ודם--נאום, אדוניי יהוה. 
<B>מד,טז</B> המה יבואו אל-מקדשי, והמה יקרבו אל-שולחני--לשרתני; ושמרו, את-משמרתי. 
<B>מד,יז</B> והיה, בבואם אל-שערי החצר הפנימית, בגדי פשתים, ילבשו; ולא-יעלה עליהם, צמר, בשרתם בשערי החצר הפנימית, וביתה. 
<B>מד,יח</B> פארי פשתים, יהיו על-ראשם, ומכנסי פשתים, יהיו על-מותניהם:  לא יחגרו, ביזע. 
<B>מד,יט</B> ובצאתם אל-החצר החיצונה אל-החצר החיצונה, אל-העם, יפשטו את-בגדיהם אשר-המה משרתם בם, והניחו אותם בלשכות הקודש; ולבשו בגדים אחרים, ולא-יקדשו את-העם בבגדיהם. 
<B>מד,כ</B> וראשם לא יגלחו, ופרע לא ישלחו; כסום יכסמו, את-ראשיהם. 
<B>מד,כא</B> ויין לא-ישתו, כל-כוהן, בבואם, אל-החצר הפנימית. 
<B>מד,כב</B> ואלמנה, וגרושה, לא-יקחו להם, לנשים:  כי אם-בתולות, מזרע בית ישראל, והאלמנה אשר תהיה אלמנה, מכוהן ייקחו. 
<B>מד,כג</B> ואת-עמי יורו, בין קודש לחול; ובין-טמא לטהור, יודיעום. 
<B>מד,כד</B> ועל-ריב, המה יעמדו למשפט--במשפטיי, ישפטוהו; ואת-תורותיי ואת-חוקותיי, בכל-מועדיי ישמורו, ואת-שבתותיי, יקדשו. 
<B>מד,כה</B> ואל-מת אדם, לא יבוא לטומאה:  כי אם-לאב ולאם ולבן ולבת לאח, ולאחות אשר-לא-הייתה לאיש--ייטמאו. 
<B>מד,כו</B> ואחרי, טוהרתו--שבעת ימים, יספרו-לו. 
<B>מד,כז</B> וביום בואו אל-הקודש אל-החצר הפנימית, לשרת בקודש, יקריב, חטאתו--נאום, אדוניי יהוה. 
<B>מד,כח</B> והייתה להם לנחלה, אני נחלתם; ואחוזה, לא-תיתנו להם בישראל--אני, אחוזתם. 
<B>מד,כט</B> המנחה והחטאת והאשם, המה יאכלום; וכל-חרם בישראל, להם יהיה. 
<B>מד,ל</B> וראשית כל-ביכורי כול וכל-תרומת כול, מכול תרומותיכם--לכוהנים, יהיה; וראשית עריסותיכם תיתנו לכוהן, להניח ברכה אל-ביתך. 
<B>מד,לא</B> כל-נבילה וטריפה, מן-העוף ומן-הבהמה--לא יאכלו, הכוהנים.  {פ}</P>

<P><B>מה,א</B> ובהפילכם את-הארץ בנחלה, תרימו תרומה ליהוה קודש מן-הארץ--אורך חמישה ועשרים אלף אורך, ורוחב עשרה אלף:  קודש-הוא בכל-גבולה, סביב. 
<B>מה,ב</B> יהיה מזה אל-הקודש, חמש מאות בחמש מאות מרובע סביב; וחמישים אמה, מגרש לו סביב. 
<B>מה,ג</B> ומן-המידה הזאת, תמוד, אורך חמישה ועשרים אלף, ורוחב עשרת אלפים; ובו-יהיה המקדש, קודש קודשים. 
<B>מה,ד</B> קודש מן-הארץ הוא, לכוהנים משרתי המקדש יהיה, הקרבים, לשרת את-יהוה; והיה להם מקום לבתים, ומקדש למקדש. 
<B>מה,ה</B> וחמישה ועשרים אלף אורך, ועשרת אלפים רוחב; והיה ללויים משרתי הבית להם, לאחוזה--עשרים לשכות. 
<B>מה,ו</B> ואחוזת העיר תיתנו, חמשת אלפים רוחב, ואורך חמישה ועשרים אלף, לעומת תרומת הקודש--לכל-בית ישראל, יהיה. 
<B>מה,ז</B> ולנשיא מזה ומזה לתרומת הקודש ולאחוזת העיר, אל-פני תרומת-הקודש ואל-פני אחוזת העיר, מפאת-ים ימה, ומפאת-קדמה קדימה; ואורך, לעמות אחד החלקים, מגבול ים, אל-גבול קדימה. 
<B>מה,ח</B> לארץ יהיה-לו לאחוזה, בישראל; ולא-יונו עוד נשיאיי את-עמי, והארץ ייתנו לבית-ישראל לשבטיהם.  {פ}</P>

<P><B>מה,ט</B> כה-אמר אדוניי יהוה, רב-לכם נשיאי ישראל--חמס ושוד הסירו, ומשפט וצדקה עשו; הרימו גרושותיכם מעל עמי, נאום אדוניי יהוה. 
<B>מה,י</B> מאזני-צדק ואיפת-צדק ובת-צדק, יהי לכם. 
<B>מה,יא</B> האיפה והבת, תוכן אחד יהיה--לשאת, מעשר החומר הבת; ועשירית החומר האיפה, אל-החומר יהיה מתכונתו. 
<B>מה,יב</B> והשקל, עשרים גרה; עשרים שקלים חמישה ועשרים שקלים, עשרה וחמישה שקל--המנה, יהיה לכם. 
<B>מה,יג</B> זאת התרומה, אשר תרימו:  שישית האיפה, מחומר החיטים, ושישיתם האיפה, מחומר השעורים. 
<B>מה,יד</B> וחוק השמן הבת השמן, מעשר הבת מן-הכור--עשרת הבתים, חומר:  כי-עשרת הבתים, חומר. 
<B>מה,טו</B> ושה-אחת מן-הצאן מן-המאתיים ממשקה ישראל, למנחה ולעולה ולשלמים--לכפר עליהם, נאום אדוניי יהוה.  {פ}</P>

<P><B>מה,טז</B> כול העם הארץ, יהיו אל-התרומה הזאת, לנשיא, בישראל. 
<B>מה,יז</B> ועל-הנשיא יהיה, העולות והמנחה והנסך, בחגים ובחודשים ובשבתות, בכל-מועדי בית ישראל:  הוא-יעשה את-החטאת ואת-המנחה, ואת-העולה ואת-השלמים, לכפר, בעד בית-ישראל.  {ס}</P>

<P><B>מה,יח</B> כה-אמר, אדוניי יהוה, בראשון באחד לחודש, תיקח פר-בן-בקר תמים; וחיטאת, את-המקדש. 
<B>מה,יט</B> ולקח הכוהן מדם החטאת, ונתן אל-מזוזת הבית, ואל-ארבע פינות העזרה, למזבח; ועל-מזוזת--שער, החצר הפנימית. 
<B>מה,כ</B> וכן תעשה בשבעה בחודש, מאיש שוגה ומפתי; וכיפרתם, את-הבית. 
<B>מה,כא</B> בראשון בארבעה עשר יום, לחודש, יהיה לכם, הפסח; חג--שבועות ימים, מצות ייאכל. 
<B>מה,כב</B> ועשה הנשיא, ביום ההוא, בעדו, ובעד כל-עם הארץ--פר, חטאת. 
<B>מה,כג</B> ושבעת ימי-החג יעשה עולה ליהוה, שבעת פרים ושבעת אילים תמימים ליום, שבעת, הימים; וחטאת, שעיר עיזים ליום. 
<B>מה,כד</B> ומנחה, איפה לפר ואיפה לאיל--יעשה; ושמן, הין לאיפה. 
<B>מה,כה</B> בשביעי בחמישה עשר יום לחודש, בחג, יעשה כאלה, שבעת הימים:  כחטאת, כעולה, וכמנחה, וכשמן.  {ס}</P>

<P><B>מו,א</B> כה-אמר, אדוניי יהוה, שער החצר הפנימית הפונה קדים, יהיה סגור ששת ימי המעשה; וביום השבת ייפתח, וביום החודש ייפתח. 
<B>מו,ב</B> ובא הנשיא דרך אולם השער מחוץ, ועמד על-מזוזת השער, ועשו הכוהנים את-עולתו ואת-שלמיו, והשתחווה על-מפתן השער ויצא; והשער לא-ייסגר, עד-הערב. 
<B>מו,ג</B> והשתחוו עם-הארץ, פתח השער ההוא, בשבתות, ובחודשים--לפני, יהוה. 
<B>מו,ד</B> והעולה, אשר-יקרב הנשיא ליהוה:  ביום השבת, שישה כבשים תמימים--ואיל תמים. 
<B>מו,ה</B> ומנחה איפה לאיל, ולכבשים מנחה מתת ידו; ושמן, הין לאיפה.  {ס}</P>

<P><B>מו,ו</B> וביום החודש, פר בן-בקר תמימים; וששת כבשים ואיל, תמימים יהיו. 
<B>מו,ז</B> ואיפה לפר ואיפה לאיל, יעשה מנחה, ולכבשים, כאשר תשיג ידו; ושמן, הין לאיפה. 
<B>מו,ח</B> ובבוא, הנשיא--דרך אולם השער יבוא, ובדרכו ייצא. 
<B>מו,ט</B> ובבוא עם-הארץ לפני יהוה, במועדים, הבא דרך-שער צפון להשתחוות ייצא דרך-שער נגב, והבא דרך-שער נגב ייצא דרך-שער צפונה:  לא ישוב, דרך השער אשר-בא בו--כי נכחו, ייצא. 
<B>מו,י</B> והנשיא--בתוכם בבואם יבוא, ובצאתם ייצאו. 
<B>מו,יא</B> ובחגים ובמועדים, תהיה המנחה איפה לפר ואיפה לאיל, ולכבשים, מתת ידו; ושמן, הין לאיפה.  {פ}</P>

<P><B>מו,יב</B> וכי-יעשה הנשיא נדבה עולה או-שלמים, נדבה ליהוה, ופתח לו את-השער הפונה קדים, ועשה את-עולתו ואת-שלמיו כאשר יעשה ביום השבת; ויצא וסגר את-השער, אחרי צאתו. 
<B>מו,יג</B> וכבש בן-שנתו תמים, תעשה עולה ליום--ליהוה:  בבוקר בבוקר, תעשה אותו. 
<B>מו,יד</B> ומנחה תעשה עליו בבוקר בבוקר, שישית האיפה, ושמן שלישית ההין, לרוס את-הסולת:  מנחה, ליהוה--חוקות עולם, תמיד. 
<B>מו,טו</B> יעשו את-הכבש ואת-המנחה ואת-השמן, בבוקר בבוקר:  עולת, תמיד.  {ס}</P>

<P><B>מו,טז</B> כה-אמר אדוניי יהוה, כי-ייתן הנשיא מתנה לאיש מבניו--נחלתו היא, לבניו תהיה:  אחוזתם היא, בנחלה.  {ס}</P>

<P><B>מו,יז</B> וכי-ייתן מתנה מנחלתו, לאחד מעבדיו--והייתה לו עד-שנת הדרור, ושבת לנשיא; אך, נחלתו--בניו, להם תהיה. 
<B>מו,יח</B> ולא-ייקח הנשיא מנחלת העם, להונותם מאחוזתם--מאחוזתו, ינחיל את-בניו:  למען אשר לא-יפוצו עמי, איש מאחוזתו. 
<B>מו,יט</B> ויביאני במבוא, אשר על-כתף השער, אל-הלשכות הקודש אל-הכוהנים, הפונות צפונה; והנה-שם מקום, בירכתיים ימה. 
<B>מו,כ</B> ויאמר אליי--זה המקום אשר יבשלו-שם הכוהנים, את-האשם ואת-החטאת:  אשר יאפו את-המנחה, לבלתי הוציא אל-החצר החיצונה לקדש את-העם. 
<B>מו,כא</B> ויוציאני, אל-החצר החיצונה, ויעבירני, אל-ארבעת מקצועי החצר; והנה חצר במקצוע החצר, חצר במקצוע החצר. 
<B>מו,כב</B> בארבעת מקצועות החצר, חצרות קטורות--ארבעים אורך, ושלושים רוחב:  מידה אחת, לארבעתם מהוקצעות. 
<B>מו,כג</B> וטור סביב בהם סביב, לארבעתם; ומבשלות עשוי, מתחת הטירות סביב. 
<B>מו,כד</B> ויאמר, אליי:  אלה בית המבשלים, אשר יבשלו-שם משרתי הבית את-זבח העם. 
<B>מז,א</B> וישיבני, אל-פתח הבית, והנה-מים יוצאים מתחת מפתן הבית קדימה, כי-פני הבית קדים; והמים יורדים, מתחת מכתף הבית הימנית, מנגב, למזבח. 
<B>מז,ב</B> ויוציאני, דרך-שער צפונה, ויסיבני דרך חוץ, אל-שער החוץ דרך הפונה קדים; והנה-מים מפכים, מן-הכתף הימנית. 
<B>מז,ג</B> בצאת-האיש קדים, וקו בידו; וימד אלף באמה, ויעבירני במים מי אופסיים. 
<B>מז,ד</B> וימד אלף, ויעבירני במים מים ברכיים; וימד אלף, ויעבירני מי מותניים. 
<B>מז,ה</B> וימד אלף--נחל, אשר לא-אוכל לעבור:  כי-גאו המים מי שחו, נחל אשר לא-ייעבר. 
<B>מז,ו</B> ויאמר אליי, הראית בן-אדם; ויוליכני וישיבני, שפת הנחל. 
<B>מז,ז</B> בשובני--והנה אל-שפת הנחל, עץ רב מאוד:  מזה, ומזה. 
<B>מז,ח</B> ויאמר אליי, המים האלה יוצאים אל-הגלילה הקדמונה, וירדו, על-הערבה; ובאו הימה, אל-הימה המוצאים ונרפו המים. 
<B>מז,ט</B> והיה כל-נפש חיה אשר-ישרוץ אל כל-אשר יבוא שם נחליים, יחיה, והיה הדגה, רבה מאוד:  כי באו שמה המים האלה, ויירפאו וחי--כול אשר-יבוא שמה, הנחל. 
<B>מז,י</B> והיה עמדו עליו דווגים, מעין גדי ועד-עין עגליים--משטוח לחרמים, יהיו; למינה תהיה דגתם, כדגת הים הגדול רבה מאוד. 
<B>מז,יא</B> ביצותיו וגבאיו ולא יירפאו, למלח ניתנו. 
<B>מז,יב</B> ועל-הנחל יעלה על-שפתו מזה ומזה כל-עץ-מאכל לא-ייבול עלהו ולא-ייתום פרייו, לחודשיו יבכר--כי מימיו, מן-המקדש המה יוצאים; והיה פרייו למאכל, ועלהו לתרופה.  {פ}</P>

<P><B>מז,יג</B> כה אמר, אדוניי יהוה, גה גבול אשר תתנחלו את-הארץ, לשני עשר שבטי ישראל--יוסף, חבלים. 
<B>מז,יד</B> ונחלתם אותה, איש כאחיו, אשר נשאתי את-ידי, לתיתה לאבותיכם; ונפלה הארץ הזאת, לכם--בנחלה. 
<B>מז,טו</B> וזה, גבול הארץ:  לפאת צפונה מן-הים הגדול, הדרך חתלון--לבוא צדדה. 
<B>מז,טז</B> חמת ברותה, סבריים, אשר בין-גבול דמשק, ובין גבול חמת; חצר, התיכון, אשר, אל-גבול חוורן. 
<B>מז,יז</B> והיה גבול מן-הים, חצר עינון גבול דמשק, וצפון צפונה, וגבול חמת; ואת, פאת צפון. 
<B>מז,יח</B> ופאת קדים מבין חוורן ומבין-דמשק ומבין הגלעד ומבין ארץ ישראל, הירדן--מגבול על-הים הקדמוני, תמודו; ואת, פאת קדימה. 
<B>מז,יט</B> ופאת, נגב תימנה, מתמר עד-מי מריבות קדש, נחלה אל-הים הגדול; ואת פאת-תימנה, נגבה. 
<B>מז,כ</B> ופאת-ים, הים הגדול, מגבול, עד-נוכח לבוא חמת; זאת, פאת-ים. 
<B>מז,כא</B> וחילקתם את-הארץ הזאת, לכם--לשבטי ישראל. 
<B>מז,כב</B> והיה, תפילו אותה בנחלה, לכם ולהגרים הגרים בתוככם, אשר-הולידו בנים בתוככם; והיו לכם, כאזרח בבני ישראל--איתכם ייפלו בנחלה, בתוך שבטי ישראל. 
<B>מז,כג</B> והיה בשבט, אשר-גר הגר איתו--שם תיתנו נחלתו, נאום אדוניי יהוה.  {פ}</P>

<P><B>מח,א</B> ואלה, שמות השבטים:  מקצה צפונה אל-יד דרך-חתלון לבוא-חמת חצר עינן גבול דמשק צפונה, אל-יד חמת, והיו-לו פאת-קדים הים, דן אחד. 
<B>מח,ב</B> ועל גבול דן, מפאת קדים עד-פאת-ימה--אשר אחד. 
<B>מח,ג</B> ועל גבול אשר, מפאת קדימה ועד-פאת-ימה--נפתלי אחד. 
<B>מח,ד</B> ועל גבול נפתלי, מפאת קדימה עד-פאת-ימה--מנשה אחד. 
<B>מח,ה</B> ועל גבול מנשה, מפאת קדימה עד-פאת-ימה--אפריים אחד. 
<B>מח,ו</B> ועל גבול אפריים, מפאת קדים ועד-פאת-ימה--ראובן אחד. 
<B>מח,ז</B> ועל גבול ראובן, מפאת קדים עד-פאת-ימה--יהודה אחד. 
<B>מח,ח</B> ועל גבול יהודה, מפאת קדים עד-פאת-ימה--תהיה התרומה אשר-תרימו חמישה ועשרים אלף רוחב, ואורך כאחד החלקים מפאת קדימה עד-פאת-ימה, והיה המקדש, בתוכו. 
<B>מח,ט</B> התרומה, אשר תרימו ליהוה--אורך, חמישה ועשרים אלף, ורוחב, עשרת אלפים. 
<B>מח,י</B> ולאלה תהיה תרומת-הקודש, לכוהנים--צפונה חמישה ועשרים אלף וימה רוחב עשרת אלפים, וקדימה רוחב עשרת אלפים ונגבה אורך חמישה ועשרים אלף; והיה מקדש-יהוה, בתוכו. 
<B>מח,יא</B> לכוהנים המקודש מבני צדוק, אשר שמרו משמרתי--אשר לא-תעו, בתעות בני ישראל, כאשר תעו, הלויים. 
<B>מח,יב</B> והייתה להם תרומייה מתרומת הארץ, קודש קודשים--אל-גבול, הלויים. 
<B>מח,יג</B> והלויים, לעומת גבול הכוהנים, חמישה ועשרים אלף אורך, ורוחב עשרת אלפים; כל-אורך, חמישה ועשרים אלף, ורוחב, עשרת אלפים. 
<B>מח,יד</B> ולא-ימכרו ממנו, ולא ימר ולא יעביר--ראשית הארץ:  כי-קודש, ליהוה. 
<B>מח,טו</B> וחמשת אלפים הנותר ברוחב, על-פני חמישה ועשרים אלף--חול-הוא לעיר, למושב ולמגרש; והייתה העיר, בתוכו. 
<B>מח,טז</B> ואלה, מידותיה--פאת צפון חמש מאות וארבעת אלפים, ופאת-נגב חמש מאות וארבעת אלפים; ומפאת קדים, חמש מאות וארבעת אלפים, ופאת-ימה, חמש מאות וארבעת אלפים. 
<B>מח,יז</B> והיה מגרש, לעיר--צפונה חמישים ומאתיים, ונגבה חמישים ומאתיים; וקדימה חמישים ומאתיים, וימה חמישים ומאתיים. 
<B>מח,יח</B> והנותר באורך לעומת תרומת הקודש, עשרת אלפים קדימה ועשרת אלפים ימה, והיה, לעומת תרומת הקודש; והייתה תבואתו ללחם, לעובדי העיר. 
<B>מח,יט</B> והעובד, העיר--יעבדוהו, מכול שבטי ישראל. 
<B>מח,כ</B> כל-התרומה, חמישה ועשרים אלף, בחמישה ועשרים, אלף:  רביעית, תרימו את-תרומת הקודש, אל-אחוזת, העיר. 
<B>מח,כא</B> והנותר לנשיא מזה ומזה לתרומת-הקודש ולאחוזת העיר אל-פני חמישה ועשרים אלף תרומה, עד-גבול קדימה, וימה על-פני חמישה ועשרים אלף על-גבול ימה, לעומת חלקים לנשיא; והייתה תרומת הקודש, ומקדש הבית בתוכו. 
<B>מח,כב</B> ומאחוזת הלויים ומאחוזת העיר, בתוך אשר לנשיא יהיה:  בין גבול יהודה, ובין גבול בנימין--לנשיא, יהיה. 
<B>מח,כג</B> ויתר, השבטים:  מפאת קדימה עד-פאת-ימה, בנימין אחד. 
<B>מח,כד</B> ועל גבול בנימין, מפאת קדימה עד-פאת-ימה--שמעון אחד. 
<B>מח,כה</B> ועל גבול שמעון, מפאת קדימה עד-פאת-ימה--יששכר אחד. 
<B>מח,כו</B> ועל גבול יששכר, מפאת קדימה עד-פאת-ימה--זבולון אחד. 
<B>מח,כז</B> ועל גבול זבולון, מפאת קדימה עד-פאת-ימה--גד אחד. 
<B>מח,כח</B> ועל גבול גד, אל-פאת נגב תימנה:  והיה גבול מתמר, מי מריבת קודש, נחלה, על-הים הגדול. 
<B>מח,כט</B> זאת הארץ אשר-תפילו מנחלה, לשבטי ישראל; ואלה, מחלקותם--נאום, אדוניי יהוה.  {ס}</P>

<P><B>מח,ל</B> ואלה, תוצאות העיר:  מפאת צפון, חמש מאות וארבעת אלפים מידה. 
<B>מח,לא</B> ושערי העיר, על-שמות שבטי ישראל, שערים שלושה, צפונה--שער ראובן אחד, שער יהודה אחד, שער לוי, אחד. 
<B>מח,לב</B> ואל-פאת קדימה, חמש מאות וארבעת אלפים, ושערים, שלושה--ושער יוסף אחד, שער בנימין אחד, שער דן, אחד. 
<B>מח,לג</B> ופאת-נגבה, חמש מאות וארבעת אלפים מידה, ושערים, שלושה--שער שמעון אחד, שער יששכר אחד, שער זבולון, אחד. 
<B>מח,לד</B> פאת-ימה, חמש מאות וארבעת אלפים, שעריהם, שלושה--שער גד אחד, שער אשר אחד, שער נפתלי, אחד. 
<B>מח,לה</B> סביב, שמונה עשר אלף; ושם-העיר מיום, יהוה שמה.  {ש}</P>
</BODY></HTML>
